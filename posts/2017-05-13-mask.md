---
tags: datavetenskap
title: Mask i nätet 
author: Karl Pettersson
lang: sv
---

Svenska media har uppmärksammat en "IT-attack" som drabbat datoranvändare i
många länder, däribland Sverige [@tt170513]. Det rör sig om WannaCry, en
skadlig programvara som krypterar filer i utpressningssyfte och som uppges vara
baserad på ett verktyg utvecklat hos amerikanska NSA. Enligt uppgift har över 230\ 000 
datorer i 99 länder drabbats på ett dygn [@wiki:wannacry]. Attacken har
enligt @tt170513 blivit så effektiv därför att det är en "mask": hade det rört
sig om "ett vanligt virus" hade "massor av människor behövt klicka på länkar
för att det skulle spridas", men nu räcker att en dator på ett företag smittas,
så kan "viruset" utnyttja "ett hål i Windows fildelningsteknik" (som dock har
korrigerats i en uppdatering som varit tillgänglig sedan i mars) för att sprida
sig i företagets nätverk "utan mänsklig inblandning". 

Här beskrivs alltså WannaCry som både "virus" och "mask". Vad är distinktionen
mellan dessa olika typer av skadlig kod?
En av de första allvarliga attackerna med skadlig kod ägde rum i november 1988:
det var datavetaren Robert Tappan Morris som sände ut ett program på det
dåvarande Internet, som utnyttjade buggar och vanligt förekommande osäkra
konfigurationer i de Unixsystem som då användes för att på automatisk väg
sprida sig mellan uppkopplade datorer. Morris program kom, precis som WannaCry,
att benämnas både "mask" och "virus". Angreppet uppmärksammades även i Sverige.
@nvh90 [s. 16] innehåller en artikel om attacken med rubriken "[d]atavirus -- ny form av
sabotage" (när jag fick den boken i julklapp 1989 kan det ha varit första
gången jag hörde talas om "datavirus"). Programmet betecknas primärt som
"virus", men det sägs också att det var av typen "mask", vilket enligt artikeln betyder
att det "flyttar sig till lediga rader i ett program om det känner sig
förföljt", och därmed blir "närmast omöjligt att upptäcka innan skada skett".
@spafford89 är en ingående diskussion om Morris angrepp, som även gör ett
försök att klargöra begreppen. Författaren definierar "mask" ("worm") och
"virus" på ett sätt som han menar har stöd i språkbruket inom IT-världen.

Mask
:    Ett program som kan köras som en fristående process och sprida fungerande
versioner av sig själv till andra datorer.

Virus
:    Ett stycke kod som inte kan köras fristående men infogar kopior av sig
själv i andra programs kod (och aktiveras och sprider sig när dessa program
körs).

Definitionen av "mask" är, påtalar Spafford, analog med bandmaskar inom
biologin: parasiter som lever inuti en värd och kan smitta andra värdar.^[Det
finns många andra parasitiska maskar, men beteckningen "tapeworms" användes när
band var dominerande lagringsmedia.] På samma sätt är definitionen av "virus"
analog med biologiska virus, som inte har någon egen ämnesomsättning och bara
kan föröka sig inuti värdens celler.

Med dessa definitioner var Morris program en mask och inte ett virus. På samma
sätt är WannaCry en mask. När dessa program i media betecknas som "virus" beror
det nog på att "virus" används som benämning på skadlig kod i största
allmänhet. Det språkbruket kan ha sin grund i situationen på 1980- och
90-talen. Innan allmänheten hade tillgång till Internet var det svårt för
maskar att få någon större spridning. De angrepp med skadlig programvara som
förekom var mestadels angrepp med virus, som spreds genom att folk flyttade
disketter mellan datorer och körde infekterade program (inklusive
startsektorer) från dessa.

I dag heter det alltså att ett "vanligt virus" är något som kräver att folk
"klickar på länkar" för att det skall spridas. Detta är dock i linje med en tredje
typ av skadligt program:

Trojansk häst
:    Ett program som användaren manipuleras att köra genom att dess skadliga
funktionalitet utges för något annat.

Detta är analogt med hur trojanerna släppte in trähästen med grekiska soldater
(så den vanliga beteckningen "trojan" på program av denna typ bryter analogin,
eftersom trojanerna i historien var offer och inte förövare). Att vara en
trojansk häst är inte så mycket en inneboende egenskap hos programmet, utan
handlar snarare om hur det förpackas och dokumenteras.

Trojanska hästar var också svåra att sprida effektivt innan folk var
uppkopplade, och större angrepp tillhörde undantagen. Ett sådant fall, som jag
skrev om [den 20 februari 2015](http://klpn.se/2015/02/20/virus-och-virus/),
var när biologen Joseph Popp 1989 tryckte upp tusentals disketter innehållande
ett program som utgavs för att innehålla information om AIDS men krypterade
filsystemet på användarens hårddisk och krävde lösen för att dekryptera, precis som
WannaCry och många andra nutida skadliga program. Det verkar som WannaCry också
sprids som trojansk häst, för att programmet initialt skall kunna komma in i en
organisations nätverk, som skyddas av brandvägg.

@spafford03, en uppföljningsartikel till @spafford89 15 år efter Morris
angrepp, handlar bl.a.\ om hur säkerhetsbrister liknande de som möjliggjort
detta angrepp förblivit prevalenta och fortsatt att möjliggöra nya angrepp. Nu
har snart ytterligare 15 år gått, och attacker som den nu aktuella visar på
fortsatt sårbarhet, men skadlig programvara riktad mot persondatorer och
fristående servrar får ändå inte lika stort genomslag på kort tid som program
som ILOVEYOU 2000, som uppges ha vållat över 50 miljoner infektioner inom
loppet av 10 dagar [@wiki:iloveyou], i en tid när antalet uppkopplade datorer
var signifikant lägre än idag. Kanske är moderna angrepp, med sofistikerad
kryptering, ofta mer kostsamma *per drabbad användare* än de äldre angreppen,
men en hel del har förbättrats när det gäller säkerheten i system, rutinmässiga
uppdateringar och troligen användares medvetande om problemen. I stället är det
kanske framför allt uppkopplade inbäddade system ("Internet of things") som har
stora problem med bristfälliga rutiner för uppdatering och osäkra
konfigurationer vid leverans, något som exempelvis utnyttjades vid
överbelastningsattacken som gjorde flera stora webbplatser otillgängliga i
höstas [@wiki:mirai]. I stor utsträckning kanske det är sådana system som är
måltavlan även i detta fall, eftersom det åtminstone i höginkomstländer
sannolikt i stor utsträckning är olika inbäddade system som fortfarande kör
Windows XP, där Microsofts support med säkerhetsuppdateringar officiellt tog
slut 2014, även om de skickade ut en uppdatering efter den nu aktuella
attacken.

##Referenser

---
tags: epidemiologi
title: Nya under
author: Karl Pettersson
lang: sv
---

I förra veckan släpptes en rapport från Region Stockholm om
utvecklingen av COVID-19 i regionen [@Lager2020]. Rapporten visar
bl.a.\ på betydande skillnader mellan olika områden och olika
födelseländer när det gäller dödstal. Ibland drivs det till stor
del av ålder (t.ex.\ när det gäller folk från Finland och Estland,
som har relativt hög medelålder) eller bostadsområde, men vissa
överrisker kvarstår även efter justering för dessa faktorer.

Det görs också en jämförelse mellan antal döda i COVID-19 och
antalet döda i andra dödsorsaker under 2019, vilket föranlett rubriker
i DN [@Ewald200703]. Det ges en lista över hur "de fem vanligaste
dödsorsakerna" i Stockholms län skulle kunna se ut 2020. Även
om antalet dödsfall i COVID-19 inte skulle fortsätta öka kommer
denna orsak att bli etta, med 2123 dödsfall enligt dödsorsaksintyg
inkomna till 22 juni (i uppdateringen med intyg till 1 juli hade antalet
ökat till 2197 [@752_covid19_2020-07-01]). Därefter följer, baserat
på 2019 års statistik, kranskärlssjukdom, demens, slaganfall och
lungcancer. Utifrån listan har DN sedan gjort ett diagram där det
i rubriken sägs att COVID-19 blir "vanligare dödsorsak än någon
dödsorsak 2019".

Jo, som vanligt är sådan rankning beroende av valet av partition av
ICD-koder som används för dödsorsaker. Ofta sägs att "hjärt-kärlsjukdom"
är den vanligaste dödsorsaken och cancer den näst vanligaste, och
det brukar då definieras i termer av ICD-koderna för cirkulationsorgan
(I00-I99, men jag föredrar I00-I99+F01 för att få med vaskulär demens,
som blivit en inte helt ovanlig underliggande dödsorsak bland äldre) och
tumörer (C00-D48).

Av statistik över underliggande dödsorsaker i Stockholms 2019,
tillgänglig via @sosdorfiles18, framgår att 2061 kvinnor och 2143 män 
dog av tumörer, och att 2260 kvinnor och 2239 dog av cirkulationssjukdomar
(I00-I99+F01). Med största sannolikhet kommer båda dessa orsaker att
dominera över COVID-19 i Stockholms län 2020, om det inte blir någon
kraftig andra våg i höst.

En annan aspekt är att kvoten mellan cirkulationssjukdomar och tumörer
som dödsorsak är lägre i Stockholms län än i andra delar av Sverige,
som jag visade på [den 12 oktober förra året](2019-10-12-tomma.html).
vilket till en del kan förklaras av att befolkningen i Stockholms län
är relativt ung. Den relativa överrisken för cirkulationssjukdom är
inte högre än 9,7/4,5 procent för kvinnor/män. Nu verkar det som
att COVID-19 i stor utsträckning orsakar dödlighet bland personer med
existerande kärlsjukdom, som många skulle ha dött relativt snart av
om de inte drabbats av COVID-19.

En sådan selektiv dödlighet, i förening med att COVID-19
oftast rapporteras som underliggande dödsorsak när den finns
rapporterad [@752_covid19_2020-07-01], kan leda till att kvoten mellan
cirkulationssjukdom och andra dödsorsaker utom COVID-19 blir lägre 2020
än den skulle ha blivit om inte COVID-19 kommit. Det har diskuterats om
COVID-19 riskerar att leda till ökade dödstal i cancer genom uppskjutna
undersökningar och behandlingar [@bbc200706]. Den effekt jag beskrev ovan
kan dock leda till att kvoten mellan cirkulationssjukdomar och tumörer
i Stockholms län för 2020 hamnar under 1, kanske mest sannolikt bland
män, och att cancer, enligt en vanlig partition, blir den vanligaste
dödsorsaken där, även om det *inte* blir någon ökning vare sig av
dödstalen i cancer eller andelen dödsfall orsakade av cancer.

Detta borde, om något, få oss att ifrågasätta relevansen av
uttryck som "den vanligaste dödsorsaken", och även rapporteringar
av dödsorsaksmönster som enbart bygger på underliggande
dödsorsaker. Samtidigt vore det en fortsättning på en utveckling som
pågått en längre tid: kvoten mellan cirkulationssjukdom och tumörer
har minskat genom att cirkulationssjukdom blivit mindre vanligt, men
det har inte i första hand skett genom relativ ökning av tumörer
som underliggande dödsorsak, utan genom ökning av andra orsaker,
som demens. Ett sätt att göra rapporteringen av dödsorsaker mer
informativ skulle kunna vara att komplettera den med ett sådant
system av kombinationskoder som jag visade på [den 22 april förra
året](2019-04-22-unik.html).

## Referenser

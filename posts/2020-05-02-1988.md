---
tags: epidemiologi
title: Tillbaka till 1988
author: Karl Pettersson
lang: sv
---

Under förra året, t.ex.\ [den 26 oktober](2019-10-26-skifte.html), skrev
jag en del om risken för ett kommande allvarligt utbrott av influensa
A(H3N2) i Sverige, kanske liknande de som sågs 1988/89 och 1993/94.
Någon sådan influensasäsong blev det inte: i stället fick vi COVID-19.
Åke Nilsson, som varit ansvarig för SCB:s befolkningsstatistik, har nu i
dagarna publicerat en uppskattning av hur stor dödlighet COVID-19 kan
komma att medföra i Sverige, som bygger på statistik från just de
ovannämnda svåra säsongsinfluensorna [@Nilsson2020].

Han konstaterar att influensorna 1988/89 och 1993/94 båda medförde en
överdödlighet på ca 3000 personer, och säger att det med justering för
åldersstrukturen i dagens svenska befolkning borde motsvara 5000–6000
personer idag. Sedan säger han att det, som vid dessa influensasäsonger,
kan väntas bli lägre dödstal månaderna efter att epidemin klingat av,
genom selektiv överlevnad, då många som dör av COVID-19 annars skulle
ha dött några månader senare.

Detta blir, som han säger, möjligt att bedöma först när månadsspecifik
statistik över dödstal för ett antal månader framåt tillgängliggörs.
Dock går det att göra vissa jämförelser med statistik som finns
tillgänglig redan idag. Folkhälsomyndigheten släpper dagligen
statistik över hur många med bekräftad COVID-19 som dött, vilket
hittills (uppdatering 1 maj) är 2653 personer. Här finns det en
osäkerhet till följd av eftersläpning, men det ser nu ändå ut som
antalet döda per dag kulminerade runt den 10 april [@Altmejd2020].
$\mathcal{R}$-värdet för smittspridningen i Sverige rapporteras också
ligga under 1, baserat på antalet rapporterade fall
[@fhm_repr_riket200429]. Detta kan vara problematiskt på grund av
eftersläpning och förändrad praxis i testning, men det ser ändå ut som
de hittills hårdast drabbade regionerna, Stockholm, Sörmland och
Östergötland, nått en kulmen i dagliga fall tidigt i april
[@fhm_repr_reg200429].

Det kan hända att många som dör till följd av COVID-19 inte har fått
diagnosen bekräftad (som ofta är fallet vid influensa), och därför är
det viktigt att jämföra med siffror över total överdödlighet, som
också är utgångspunkten för Nilssons beräkningar av de gamla
säsongsinfluensornas dödlighet. SCB har publicerat preliminär
statistik över antal dödsfall per dag under 2020 jämfört med tidigare
år [@scbpreldoda]. Även här föreligger eftersläpning, men det uppges
att statistik två veckor tillbaka inte väntas förändras i någon större
utsträckning. Under första halvan av mars 2020 var det lägre antal
dödsfall än 2019 och medelvärdet för 2015–19, men sedan har antalet
varit högre. Enligt statistik publicerad 24 april dog det 8030
personer mellan 16 mars och 10 april, vilket är 1861 fler än
motsvarande period 2019. Denna överdödlighet kan jämföras med 1152
rapporterade döda med COVID-19 under hela perioden, men den relativa
skillnaden verkar avta mot slutet av perioden. Om siffran ökar med en
faktor på 2,7 hamnar vi inom Nilssons intervall.

Den statistik Nilsson använder sig av över antalet döda per månad
finns tillgänglig via @scbfoddadodamanad. @Fig:se_dmon_20_19_kv
och @fig:se_dmon_20_19_m visar antalet döda per månad 1920–2019
under månaderna oktober–april, då influensan i regel cirkulerar.
Diagrammen  kan återskapas med Julia genom att klona
[bloggförrådet](https://github.com/klpn/static-dust.git) och köra
`./se_dmon_20_19.jl` i underkatalogen `postdata/2020-05-02-1988`.

![Döda per månad oktober–april 1920–2019 kvinnor Sverige.](../images/se_dmon_20_19_kv.svg){#fig:se_dmon_20_19_kv  width=100%}

![Döda per månad oktober–april 1920–2019 män Sverige.](../images/se_dmon_20_19_m.svg){#fig:se_dmon_20_19_m  width=100%}

Det finns alltså en generellt ökande trend för antalet dödsfall till
följd av fler äldre i befolkningen. Men det var rejäla toppar vissa år
fram till 1940-talet, speciellt bland kvinnor. Pandemivågorna 1957 och
1969–70 orsakade inte så markerade toppar som kanske kunde förväntas,
möjligen på grund av att det initialt till stor del var yngre som
drabbades. Annars är decembermånaderna 1988 och 1993, då de säsonger
Nilsson hänvisar till toppade, de, sett till absolut antal döda,
dödligaste månaderna efter pandemin 1918–19. Ofta toppar
säsongsinfluensan i februari och mars, men de månaderna utmärker sig
sällan med så höga toppar i dödstal, kanske för att de mest intensiva
influensasäsongerna tenderar att toppa tidigare. Ett undantag är mars
1976, då det var influensa A(H3N2), "Victoria", som verkar ha drabbat
många äldre som kanske klarat sig undan pandemivågen 1969–70. [Den 20
januari 2011](https://diversepedanteri.blogspot.com/2011/01/treklover.html)
visade jag på att dessa månader hade stor överdödlighet som tillskrevs
kranskärlssjukdom.

Nu i veckan presenterade också forskarna Tom Britton och Uno
Wennergren prognoser, som de säger sig ha kommit fram till oberoende
av varandra, om att 10\ 000–20\ 000 personer i Sverige kommer att dö
av COVID-19 [@Somnell200429]. Det verkar inte speciellt troligt att
detta kommer att inträffa under denna våg, med tanke på den ovannämnda
utvecklingen av antalet rapporterade fall och dödsfall. Däremot kan
sådana kumulativa siffror uppnås om det blir fler vågor, t.ex.\ i
vinter, och vi då inte fått tillgång till behandlingar eller
vaccin eller blivit bättre på att hindra smittan från att nå äldre och
andra riskgrupper. Influensan, speciellt A(H3N2), är också ett
fortsatt orosmoln. Eftersom A(H3N2) inte cirkulerat i någon större
omfattning i Sverige sedan 2016/17 kan immuniteten mot nu cirkulerande
stammar vara dålig. Vi vill inte vara med om en intensiv
A(H3N2)-säsong parallellt med en andra våg av COVID-19.

## Referenser

---
tags: epidemiologi
title: För enkel
author: Karl Pettersson
lang: sv
---

I förra inlägget skrev jag en del om uppskattningar av hur många som
kommer att drabbas av COVID-19 och tog upp de SIR-modeller som ofta
används som utgångspunkt för sådana prognoser. Under veckan som gått
har diskussionerna kring detta, föga förvånande, fortsatt.
@Rocklov2020 argumenterar t.ex.\ för att Sverige i dagsläget inte
gjort tillräckligt för att begränsa smittans spridning och för också
en diskussion utifrån $\mathcal{R}_0$: det förväntade antalet
infektioner en infektiös person ger upphov till i en i övrigt
icke-immun befolkning. Det sägs att $\mathcal{R}_0$ för SARS-CoV-2
uppskattats till 2,5–3 eller högre, och i en not föklaras att
"[f]örenklat (utan hänsyn till riktade åtgärder för minskad
smittspridning)" kan "insjuknandefrekvesen" för ett virus uppskattas
till $1-1/\mathcal{R}_0$, så "ett virus med $\mathcal{R}_0=3$ kan
förväntas smitta nästan 70 procent av en befolkning".

I SIR-modellen motsvaras det slutliga antalet, eller frekvensen,
insjuknade av $R_\infty$. När andelen infekterade, $I$, går mot 0 har
alla antingen gått igenom sjukdomen eller är fortsatt mottagliga, så
andelen kvarvarande mottagliga, $S_\infty=1-R_\infty$, vilket då
skulle ges av $1/\mathcal{R}_0$. I förra inlägget visade jag på
beräkning av $S_\infty$ i SIR-modellen med ett diagram ritat utifrån
en något krångligare ekvation än så. Varför skall vi göra oss ett
sådant omak om det finns ett mycket enklare sätt att göra beräkningen?

Ja, det som ges av $1/\mathcal{R}_0$ är tröskeln för *flockimmunitet*:
vid en tidpunkt $t$ när $S(t)=1/\mathcal{R}_0$ är det effektiva
reproduktionstalet, $\mathcal{R}_t=\mathcal{R}_0 S(t)$, nere på 1, och
då kan ett nytt utbrott inte få fotfäste och ett befintligt kommer att
tendera att avta. Det betyder dock inte att $S(t)=S_\infty$, att ett
befintligt utbrott försvinner på en gång. Det finns fortfarande en
massa infektiösa $I$-individer som kommer att sprida infektionen
vidare till andra, vilket i SIR-modellen ges av följande ekvation,
där $D$ är den genomsnittliga tid en smittad person är infektiös.

$$\frac{dI}{dt}=\frac{\mathcal{R}_0}{D} I S-\frac{I}{D}$$

Det är lätt att se att om $\mathcal{R}_0 S<1$ kommer $I$ att avta.
@Fig:sir_r2_d5 och @fig:sir_r3_d7 exemplifierar utvecklingen av
utbrott i SIR-modellen med olika värden för $\mathcal{R}_0$ och
$D$. Diagrammen kan återskapas med Julia genom att
klona [bloggförrådet](https://github.com/klpn/static-dust.git) och
köra `./sir0314.jl` i underkatalogen `postdata/2020-03-14-enkel`. Jag
har utgått från ett initialt antal infekterade $I_0=10^{-6}$, vilket
motsvarar att det kommer in en infekterad i en befolkning på en miljon
människor. Med lägre värden tar det längre tid att nå toppen.

![SIR för $\mathcal{R}_0=2$, $D=5$.](../images/sir_r2_d5.svg){#fig:sir_r2_d5 width=100%}

![SIR för $\mathcal{R}_0=3$, $D=7$.](../images/sir_r3_d7.svg){#fig:sir_r3_d7 width=100%}

I båda exemplen kommer ca 30 procent av befolkningen att smittas när
$S<1/\mathcal{R}_0$. 

@Ludvigsson200309 kritiserar "hysteri" som medierna "eldar på",
samtidigt som även han säger att avsaknaden av naturlig immunitet
innebär att "[v]äldigt många kommer att kunna bli smittade". Han gör
jämförelser med pandemin 2009 och massvaccinationen som orsakade
narkolepsi. Dessutom hänvisar han till att det 2018 dog 2578 personer
i Sverige av "influensa med lunginflammation". Som påpekas i
kommentarsfältet till @Rocklov2020 har han här använt sig av
underliggande dödsorsak i kategorin som kallas "influensa och
lunginflammation" (ICD-10 J09–J18) och även inkluderar
lunginflammation som inte är relaterad till influensa. De som drabbats
av något i kategorin influensa OCH lunginflammation har drabbats av
influensa ELLER lunginflammation (inte exklusivt ELLER, då det finns
en överlappning). Underliggande dödsorsak specifikt i influensa
(ICD-10 J09–J11) stod för 366 kvinnor och 286 män 2018
[@sosdorfiles18]. Men överdödlighet i influensa uppskattas normalt
heller inte på det sätt, då det innebär underskattning [@nicoll2012].
En annan siffra som används är antalet med labbverifierad influensa
som dött inom 30 dagar. Säsongen 2017/18 var det 1012 personer
och 2018/19 var det 451 personer [@infrapp18].

Jan Albert gör bedömningen att en "avmattning" av smittan kommer att
börja först när 70–75 procent av svenska befolkningen smittats, vilket
han justerar ned till 60 procent [@Ostman200313]. Om "avmattning"
innebär att kurvan för $I$ får negativ lutning, skulle det i exemplen
ovan ändå kunna bli så att långt över 90 procent smittas. Vad har vi
att vänta? Överbelagda sjukhus samtidigt som 25 procent av
befolkningen sitter hemma med 39,4? Albert säger dock att de allra
flesta kanske inte ens kommer att märka av smittan eller ha en "mild
förkylning", och att 0,1–1 procent av de smittade kommer att behöva
sjukhusvård. En annan forskare, Tomas Bergström, framhåller att
smittan kan spridas ut över flera år, därför att säsongsfaktorer kan
matta av smittspridningen. Jo, kanske hinner vi också få vaccin under
denna tid.

@Neher2020, där alltså Jan Albert ingår bland författarna, är en
studie, nu tillgänglig som preprint i medRxiv, där forskarna försöker
modellera just säsongseffekter på denna pandemi. De utgår från att
tidigare kända coronavirus som cirkulerar bland människor har en sådan
säsongsbundenhet som liknar influensa, med topp på vintern. Vidare
använder de sig av en SEIR-modell, som liknar SIR-modellen, men där
det finns en ytterligare grupp, $E$, ("exposed"), som inkluderar de
individer som smittas men inte själva är smittsamma ännu. De gör
förutsägelser om utvecklingen i Hubei som redan verkar ha
falsifierats: frågan är i vilken mån det beror på de extrema åtgräder
som vidtagits där. Sedan modellerar de en andra våg, som i
t.ex.\ länder i Nordeuropa kan bli högre än den första, beroende på vilka
antaganden som görs om $\mathcal{R}_0$ och vilken månad som är mest
gynnsam för smittspridningen. Om $\mathcal{R}_0$ är lågt, så att
utbrottet också bromsas tidigt, och smittan sprids lättast tidigt
under vintern, kan den andra vågen få mycket högre topp än den första.
De räknar också med modeller där immuniteten avtar och folk
återinfekteras i genomsnitt vart tionde år, vilket skulle ge ett
mönster liknande säsongsinfluensa. Hur som helst blir det intressant
att se utvecklingen i länder på södra halvklotet när vintersäsongen
där börjar.

Nu har det också dykt upp hypoteser om att det vi utanför Kina fått
höra talas om bara är slutet på utbrottet i Wuhan, där äldre personer
blivit svårt sjuka och smittan spritts i sjukvården
[@Woldtw200314]. De yngre skulle ha drabbats tidigare, så det "i stort
sett" uppstått flockimmunitet. Frågan är hur plausibelt detta är, med
tanke på följande.

1. Ingen rapporterad smittspridning internationellt förrän i mitten
av januari, trots att yngre personer torde vara mer benägna att resa
och sprida smittan jämfört med äldre.
2. Inga rapporter, vad jag kunnat se, om ökad sjuklighet i
influensaliknande sjukdom bland barn och yngre vuxna i Wuhan under
december 2019. Även om sådant inte hade uppmärksammats internationellt
med en gång, borde det inte ändå ha framkommit när t.ex.\ WHO
utredde situationen i Wuhan?

## Referenser

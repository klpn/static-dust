---
tags: epidemiologi
title: Fattiga och rika
author: Karl Pettersson
lang: sv
---

Nu i veckan rapporterades att det dör fler människor av cancer än av
cirkulationssjukdom "bland medelålders människor i höginkomstländer"
[@Larsson190903]. Det bygger på en artikel som publicerats i Lancet
inom ramen för studien PURE [@Dagenais2019]. I studien har 162\ 534
personer från 21 olika länder (däribland Sverige) följts under peroden
2005–2016. De 21 länderna har sedan, i enlighet med Världsbankens
klassifikation, delats in i låginkomstländer (Bangladesh, Indien,
Pakistan och Zimbabwe), medelinkomstländer
(bl.a.\ Filippinerna, Iran, Kina och Polen) och höginkomstländer
(Förenade Arabemiraten, Kanada, Saudiarabien och Sverige). Vid
rekryteringen var personerna 35–70 år gamla med en medelålder på 51
år. Under uppföljningen dog 11\ 307 personer: bland dessa var
cirkulationssjukdom vanligare dödsorsak än cancer globalt och i de
båda lägre inkomstgrupperna, men cancer var vanligare dödsorsak i
höginkomstländerna. Ålders- och könsstandardiserade dödstal i
cirkulationssjukdom var mycket högre i låginkomstländerna (4,1/1000
personår) och medelinkomstländerna (2,1) än i höginkomstländerna
(0,6). För incidensen i dessa sjukdomar var mönstret likartat, fast
inte lika utpräglat (7,1, 6,8 och 4,3 i låg-, mellan- och
höginkomstländer).

Några uppgifter om åldersfördelningen av dödsfall har jag inte kunnat
hitta, men givet den initiala åldersfördelningen och uppföljningstiden
måste de allra flesta dödsfall ha inträffat före 75 års ålder.
Det är inte någon större nyhet att cancer är en vanligare dödsorsak
än cirkulationssjukdom i dessa åldersgrupper i rika länder, framför
allt bland kvinnor. @Fig:secirctum5116_4574 visar kvot mellan antalet
dödsfall i cirkulationsorgan och tumörer (enligt de definioner som
används i [Mortalitetsdiagram](https://mortchart.klpn.se/mortchartdoc.html))
i Sverige i åldersgrupperna 45–64 och 65–74 år. Det bygger på data
tillgängliga via @whomort, och kan, om
[Mortchartgen.jl](https://github.com/klpn/Mortchartgen.jl)
installerats och datafiler lästs in, återskapas genom att
klona [bloggförrådet](https://github.com/klpn/static-dust.git) och köra
`./cts.jl` i underkatalogen `postdata/2019-09-08-fattig`.^[Använder
denna gång också @pgfplotsx för att generera diagrammet.]

![Kvot mellan dödsfall cirkulationsorgan och tumörer Sverige 1951–2016](../images/secirctum5116_4574.svg){#fig:secirctum5116_4574 width=100%}

Bland svenska kvinnor i åldersgruppen 45–64 år
ägde alltså en sådan övergång rum redan på 1950-talet, även om den bland
männen inträffade först efter millennieskiftet, genom nedgången av
kranskärlssjukdom. Men samtidigt är dessa dödsfall inte representativa
för dödligheten som helhet i Sverige och andra höginkomstländer, där
medellivslängden numera är över 80 år. I veckan offentliggjordes ocskå
svensk dödsorsaksstatistik för 2018 [@sosdorstat2018]. Av denna framgår
att tumörer (ICD-10 C00-D48) stod för 23,9/27,1 procent av alla dödsfall
bland kvinnor/män detta år. Cirkulationssjukdom (ICD-10 I00–I99+F01)
var vanligare, med 34,77/34,18 procent av dödsfallen. Men dessa dödsfall
har i allt större utsträckning koncentrerats till de högsta åldersgrupperna,
som alltså inte kunnat studeras i PURE. Bland svenskarna som dog
av cirkulationssjukdom 2018 var 43,32 procent av kvinnorna och 21,91
procent av männen till och med över 90 år.

Forskaren Annika Rosengren, som lett den svenska delen av PURE,
intervjuas av @Larsson190903. Hon säger att cirkulationssjukdomar är
"mer likartade sjukdomar", att de till "åtminstone två tredjedelar"
kan "förklaras av riskfaktorer", som vi vet hur de skall åtgärdas,
till skillnad från cancer, där riskfaktorer inte kunnat identifieras på
samma sätt. Ett sådant resonemang finns också i den publicerade
artikeln. En systerartikel från PURE, som också publicerats nyligen,
handlar om samband mellan olika riskfaktorer, cirkulationssjukdom och
total dödlighet inom de olika befolkningarna [@Yusuf2019]. Artikeln
täcker in både metabola faktorer (som högt blodtryck, höga nivåer
av icke HDL-kolesterol och hög midjevidd/höftvidd), beteendemässiga faktorer
(som rökning och kost) och även faktorer som låg utbildning
och luftföroreningar. Den andel (PAF) av cirkulationssjukdom
(definierat som död i cirkulationssjukdom, eller insjuknande i
hjärtinfarkt, slaganfall eller hjärtsvikt) som kunde tillskrivas dessa
riskfaktorer i kombination var 71 procent.

En intressant sak är dock att variation i dessa riskfaktorer inte
kunde förklara variationen i sjuklighet och dödlighet i
cirkulationssjukdom mellan de olika grupperna av befolkningar.
Befolkningarna i höginkomstländerna hade, jämfört med
låginkomstländerna, högre genomsnittligt blodtryck, BMI och
kolesterol, även om det var färre som rökte (men fler som rökt
tidigare), och nästa inga som hade luftföroreningar inomhus. I mitt
inlägg här [den 18 juni](2019-06-18-tvar.html) gjorde jag en liknande
observation: att de riskfaktorer som ingår i GBD 2017 inte verkar
förklara mycket av variationen i dödstal i kranskärlssjukdom i
medelåldern på befolkningsnivå. En faktor som PURE-artiklarna lyfter
fram som förklaring till att höginkomstländerna har lägre dödstal,
trots mer ogynnsamma nivåer av flera riskfaktorer, är bättre tillgång
till modern sjukvård. Men även incidensen i cirkulationssjukdom var
som sagt lägre i höginkomstländerna. Andra faktorer, som belastning av
infektioner (där låg- och medelinkomstländerna också hade mycket högre
dödstal) kan också spela in, på samma sätt som de kan vara en viktig
faktor för nedgången av cirkulationssjukdom över tid inom befolkningar,
som jag skrev om senast [den 28 juli](2019-07-28-renare.html).

Det finns också en spänning mellan synen på cirkulationssjukdomarna som
en homogen grupp och det Rosengren själv sade i en annan SR-intervju i
somras, som jag skrev om [den 18 juli](2019-07-18-tungt.html). Hon
påtalade att hjärtvården i Sverige måste anpassas till ett förändrat
sjukdomsmönster med mindre hjärtinfarkter och mer av kardiomyopati
och hjärtsvikt. [Den 12 augusti](2019-08-12-nedgang.html) visade jag
också på en sådan utveckling i Sverige. En följd av detta blir att
faktorer som i hög grad är specifika för hjärtinfarkt (som icke
HDL-kolesterol i PURE) får mindre betydelse för cirkulationsgruppen som
helhet.

@Dagenais2019 hävdar också att vi kan vänta oss en framtida minskning
av cirkulationssjukdom i låg- och medelinkomstländer, att cancer då
kommer att få ökad relativ betydelse som dödsorsak (åtminstone i
medelåldern), och att detta i viss mån hänt i medelinkomstländer. Ett
land som inte ingår i PURE, men som kan exemplifiera en sådan
utveckling i takt med ökat välstånd på senare tid, är Estland. Nyligen
läste jag @Rausing2014, där författaren skildrar hon vistats i en
estnisk kolchos 1993–1994, som del av antropologiskt fältarbete. Just
under denna period var landet som mest fattigt och rörigt, efter
frigörelsen från Sovjetunionen, vilket skildras målande. Sedan har
landet genomgått en snabb utveckling och räknas numera som ett
höginkomstland av Världsbanken. Det speglas också i en sådan
transition som beskrivs i PURE-studierna. Enligt uppskattningar
tillgängliga via @gbdresults stod 1994 cirkulationssjukdom för
50,02/47,83 procent av dödsfallen bland kvinnor/män i Estland i
åldersgruppen 50–69 år och tumörer för 28,2/24,15 procent. Men 2017
hade andelen för cirkulation minskat till 31,46/38,69 procent, och för
tumörer ökat till 42,79/31,5 procent. Alltså hade rankningen blivit
omvänd bland kvinnorna, på samma sätt som i Sverige för ungefär ett
halvsekel sedan. Sett till alla åldersgrupper var minskningen av
cirkulationssjukdom inte så stor: från 63,28/46,64 procent 1994
till 56,03/44,37 procent 2017.

## Referenser
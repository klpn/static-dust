---
tags: epidemiologi
title: Absolut
author: Karl Pettersson
lang: sv
---

Svenska och internationella medier rapporterar om en ny metaanalys av
effekterna av alkohol på total dödlighet och olika utfall relaterade till
cirkulationssjukdom [@Wood2018]. Alkohol, eller i alla fall "måttlig"
konsumtion av alkohol, har betraktats som en skyddsfaktor när det gäller dessa
utfall. [Den 20 februari 2016](http://klpn.se/2016/02/20/bristande-referenser/)
skrev jag om diskussionen kring detta. Den nu aktuella analysen har en del
fördelar när det gäller sådant som skapat problem i tolkningen av tidigare
studier.

1. Personer som konsumerar litet alkohol (upp till 50 gram/vecka) används som
   referensgrupp, inte de som rapporterat att de inte druckit alls. Många
   studier som rapporterat skyddande effekter av alkohol har använt den senare
   gruppen, där det ofta finns allvarliga problem med förväxlingsfaktorer och
   felklassificering.
2. Det har gjorts en ordentlig åtskillnad mellan olika typer av
   cirkulationsutfall, vilket är väsentligt eftersom sambandet kan peka i olika
   riktning när det gäller exempelvis hjärtinfarkt och olika typer av
   slaganfall.

Resultaten är att alkohol visserligen tycks ha en viss skyddande effekt mot
hjärtinfarkt, även med lågkonsumenter som referensgrupp, men att detta inte
innebär signifikanta minskningar av sjuklighet eller dödlighet i
cirkulationssjukdom generellt eller total dödlighet. Vid konsumtionsnivåer över
100 gram/vecka ses ökad total dödlighet.

Resultaten för total dödlighet presenteras också i form av förlorade levnadsår,
så att t.ex.\ en konsumtionsnivå på över 350 gram/vecka från 40-årsåldern i
genomsnitt skulle förkorta livet 4--5 år. Här har åldersspecifika dödstal i USA
använts som baslinje och hazardkvoterna i studien multiplicerats med dessa.
Detta anknyter till problematiken med att presentera relativa utfallsmått,
speciellt hazardkvoter, som jag skrivit om, senast [den 11
januari](2018-01-11-bildat.html). Om en studie har tillräckligt med information
för att uppskatta hazardkvoter för hela åldersspannet från en viss ålder är
detta kanske ofta det vettigaste tillvägagångssättet för att sätta in talen i
en kontext. Skillnader i absolut risk för ett visst utfall, som ibland
föreslås, ger upphov till problem beroende på valet av tidsspann över vilket
risken beräknas. Väljs ett kort tidsspann kan vilken risk som helst fås att
framstå som obetydlig, och väljs ett mycket långt tidsspann (som en hel
livstid) blir det snarare ett mått på den relativa styrkan av konkurrerande
utfall (sådant som manligt kön, typ 1-diabetes eller rökning blir kanske då
*inte* riskfaktorer för cirkulationsdödlighet). Kumulativa risker över lång tid
som inte tar hänsyn till konkurrerande utfall (som ofta är det som anges som
"livstidsrisk" för t.ex.\ cancer) kan också bli förvirrande: de
kommer alltid att närma sig 1, om inte hazardtalen minskar över tid. Det går
att dra paralleller med den ofta diskuterade problematiken med mått i
frekventistisk hypotesprövning, som $p$-värden, som också är lätta att beräkna
med modern mjukvara, men svåra att sätta in i en vettig kontext.

En kompromiss, i fall där det inte finns tillräckligt med data för att beräkna
hazardkvoter för alla åldrar, skulle dock kunna vara att presentera absoluta
riskskillnader (för en given referensbefolkning) för det längsta åldersspann
där det finns en enhetlig hazardkvot ("proportional hazards") och där kvoterna
mellan de kumulativa riskerna inte avviker signifikant från den hazardkvoten.
[Den 6 november 2016](2016-11-06-secanc.html) diskuterade jag hur livstidsrisk
för insjuknande och död i cancer skulle påverkas om det skedde reduktioner av
både incidens eller dödstal i cancer och dödstal i andra dödsorsaker, med
metoder baserade på @sasieni11. På detta sätt går det också att beräkna
kumulativa risker upp till en viss ålder och jämföra kvoter mellan dessa.
Diagrammet i @fig:rr visar hur den relativa risken att dö i tumörer upp till
olika åldrar skulle förändras om åldersspecifika dödstal i tumörer minskade med
20 procent, för olika minskningar av dödstal i andra orsaker.
Referensbefolkning är Sverige 2014, med data tillgängliga via @sosdor.
Diagrammet kan återskapas (förutsatt att Julia med [masterversionen av mitt
LifeTable-paket](https://github.com/klpn/LifeTable.jl) installerats) genom att
[bifogad ZIP-fil](../postdata/2018-04-14-absolut.zip) packas upp och
`include("amp_fig_rr.jl")` körs i Julia.

![Relativ risk för tumördöd i Sverige upp till ålder med 20-procentig
åldesspecifik minskning av dödstal i tumörer (cd) och olika åldersspecifika
minskningar av dödstal i andra orsaker (ncd).](../images/Se14RRCanc.svg){#fig:rr}

Om vi bestämmer oss för att avvikelser på max 5 procent (relativa tal) är
acceptabla innebär det att riskkvoten inte får överstiga 0,84. I så fall skulle
vi i alla exempel som visas, utom det med störst reduktion för män (generellt
visar sig avvikelserna tidigare för män, därför att de har högre dödstal i
annat än cancer), kunna redovisa absolut riskskillnad åtminstone upp till 80
års ålder. Det går att utläsa denna i tabellform, ur den relevanta tabellen i
`cdicts`. Exempelvis är det för kvinnor i scenariot med 20-procentig minskning
av icke tumördödlighet en minskning med 2 procentenheter, från 11,3 till 9,3
procent.

## Referenser

---
tags: datavetenskap
title: Skadlig terminologi
author: Karl Pettersson
lang: sv
---

I förra inlägget skrev jag om WannaCry-attacken, som vållade stor uppståndelse
runt om i världen den helgen. Den tycks ha klingat av ganska snabbt, efter att
det upptäckts att programmet innehåller en "kill switch", som gör att stängs av
om det lyckas ansluta till en viss domän [@mwtech170513]. Jag skrev om
klassifikationen av skadlig programvara och använde följande distinktioner:

Mask
:    Ett program som kan köras som en fristående process och sprida fungerande
versioner av sig själv till andra datorer.

Virus
:    Ett stycke kod som inte kan köras fristående men infogar kopior av sig
själv i andra programs kod (och aktiveras och sprider sig när dessa program

Trojansk häst
:    Ett program som användaren manipuleras att köra genom att dess skadliga
funktionalitet utges för något annat.

De två första definitionerna kommer från @spafford89, och den tredje verkar
vara allmänt accepterad inom IT-världen sedan lång tid tillbaka. WannaCry är
med dessa definitioner en bladning av trojansk häst och mask. Det flesta
mjukvaror i kategorin ransomware som spridits tidigare har varit enbart
trojanska hästar, vilket inneburit att de inte kunnat spridas lika snabbt som
WannaCry.

Som jag exemplifierade i förra artikeln förekom det att WannaCry betecknades
som "virus" i media, vilket förmodligen kan hänföras till en utbredd benägenhet
att slarvigt använda termen "virus" för alla typer av skadliga program. Dock
har det gjorts mer sofistikerade försök till klassificering som också medför
att program som WannaCry är virus. @eichin89 behandlar Robert Morris program
som sänkte en betydande del av dåvarande Internet i november 1988 och som
författarna, som framgår av uppsatsens titel, klassificerar som ett virus,
samtidigt som @spafford89 i enlighet med definitionerna ovan klassificerar det
som mask.

De hävdar att en biologisk mask är en organism med segmenterad kropp, som
reproducerar sig genom att lossa på segment innehållande ägg, och att Morris
program inte kan vara en mask därför att det inte har någonting analogt med
dessa segment. När det gäller klassifikationen av virus faller de tillbaka på
en biologisk distinktion mellan lytiska och lysogena virus. Lytiska virus tar
sig in i celler, använder deras ämnesomsättning för att skapa nya virioner,
vilka bryter sig ut ur cellen så att den förstörs. Lysogena virus införlivar
sig å andra sidan i cellens arvsmassa och följer med denna vid celldelningar.
Men lysogena virus kan också aktiveras så att det bildas virioner, som bryter
sig ut ur celler: det är mer frågan om lytiska och lysogena *faser* i virusens
förökning. Exempel på biologiska virus med lysogen fas är många bakteriofager,
som infekterar bakterier, och retrovirus, som HIV. Andra RNA-virus, som de
virus som orsakar förkylning, influensa och mässling har ingen lysogen fas.
Program som klassificeras som maskar enligt Spaffords definition (som Morris
program och WannaCry) skulle motsvara lytiska virus: de tar via nätverket
kontakt med processer som körs i datorn och får dessa att skapa en ny
virusprocess. Virus enligt Spaffords definition motsvarar snarare lysogena
virus: de infogar sig själva i programs kod (och följer med när koden
kopieras).

@spafford03 kommenterar denna klassifikation och säger att den visar på faran
att införliva terminologi från en disciplin (biologi) i en annan (IT), där
definitionerna i biologin kan vara mycket mer komplexa än de IT-människor som
börjat använda terminologin tänkt sig: det kan snabbt bli mycket snårigt att
upprätthålla analogierna mellan biologiska virus och maskar och deras
motsvarighet i datorvärlden.

En del har definierat virus som vilka program som helst som kan skapa kopior av
sig själva: som @spafford03 påpekar medför det att kompilatorer och editorer
också är virus (för att inte tala om "quines", program som skapar en kopia av
sin egen kod utan att ta några indata men inte sprider sig till andra program
eller system), Detta samtidigt som trojanska hästar, som i nutida rapportering,
som jag exemplifierade i förra inlägget, beskrivs som "vanliga virus", faller
utanför.

Argumentet hos @eichin89 mot att klassificera program som Morris som maskar,
verkar bygga på en analogi till *bandmaskar*, "tapeworms" (vilket också var
vanligt förekommande på den tiden): det finns andra typer av maskar som inte är
segmenterade på det sätt de beskriver. Samtidigt är distinktionen mellan virus
och maskar användbar, eftersom de båda typerna av skadliga program sprids i olika
slags datormiljöer och kräver olika skyddsåtgärder. Virus sprids i miljöer där
folk flyttar media som disketter från den ena datorn till den andra och det
inte finns något skydd för körbara filer och diskenheter i systemet (som i
typiska DOS-system för 25 år sedan). Maskar sprids i miljöer där datorer är
uppkopplade med dåligt uppdaterade serverprogram, svaga lösenord eller
otillräckliga brandväggar (som "Internet of things" idag). Det skulle knappast
vara pedagogiskt fördelaktigt om det inte gick att greppa den åtskillnaden utan
att förstå sådana biologiska distinktioner som den mellan lytiska och lysogena
virus eller faser.

##Referenser

---
tags: epidemiologi
title: Bildat folk 
author: Karl Pettersson
lang: sv
---

Nu i dagarna har föreningen Vetenskap och Folkbildning annonserat förra årets
folkbildare och förvillare, som de brukar göra vid nyår [@olausson2018]. Det
första priset gick till epidemiologen Emma Frans, och det sista gick till den
så kallade hälsokejdan Life. Förvillarkedjan tänkte jag lämna därhän i det
följande. När det gäller Frans motiveras hennes pris av @voffb2017 med att hon
på olika sätt pedagogiskt och humoristiskt spridit kunskap och förklarat myter
och missförstånd kring vetenskap: hon har twittrat, haft en artikelserie i
Svenska Dagbladet och även gett ut en bok [@frans2017].

Folkbildarutmärkelsen var välförtjänt. Det florerar onekligen en hel del
vilseledande information kring vetenskap. Dels finns förstås rent
pseudovetenskapliga idéer, dels finns missvisande kommunikation av kanske i
grunden seriös forskning. Denna kan i sin tur delas upp i sådan
som forskarna själva förmedlar, t.ex.\ i syfte att blåsa upp betydelsen av sina
resultat, och sådan som andra förmedlar utan deras medverkan och de kanske
själva försöker korrigera, fast de då ofta har föga framgång. Flera av dessa teman
diskuteras av @frans2017.

Samtidigt exemplifierar @frans2017 vissa problem när det gäller kommunikation
av vetenskapliga resultat, som jag har diskuterat tidigare, och där ingen, vad
jag sett, kunnat komma med någon riktigt tillfredsställande lösning. I ett
kapitel med rubriken "[a]tt förstå statistik" diskuteras bl.a.\ diagram och
risker.

När vi läser diagram kan vi, för att undvika att bli lurade, kolla om y-axeln
"är beskuren eller inte" [@frans2017, st. 15.6]. Det ges ett exempel med ett
linjediagram från Alliansen i Göteborg som visar på hur andelen elever som lämnat
Göteborgs kommunala grundskolor med godkända betyg minskat från 79 procent 1998
till 65--70 procent åren 2011--16. Variationsområdet på y-axeln är från 60 till
85 procent, så det ser ut som en dramatisk minskning. Om y-axeln ändras så att
variationsområdet är från 0 till 100 procent ser minskningen betydligt mindre
dramatisk ut. Poängen illustreras med ett staplat diagram över andelen
tillfällen där det är vilseledande att kapa y-axeln: andelen är 99 procent, och
y-axelns variationsområde är från 98 till 100 procent.

[Den 11 december 2016](2016-12-11-skala.html) skrev jag om denna problematik.
Jag refererade till @yanofsky150608, som ger flera exempel när det *inte* är
rimligt att låta y-axeln börja på 0, som feberkurvor för människor. För
logaritmiska skalor är det rent omöjligt. Men mer generellt går det att ställa
sig frågan vad det egentligen innebär att börja på 0. I S.S.\ Stevens klassifikation
av måttskalor spelar "godtyckliga" nollpunkter en viktig roll för att skilja
mellan "intervallskalor" (som våra vanliga temperaturskalor) och "kvotskalor"
(för längd, vikt, absolut temperatur etc.). Men senare forskare har i sin tur
argumenterat för att denna "godtycklighet" inte kan avgöras oberoende av de
frågor som de statistiska undersökningarna är avsedda att besvara.

Om den relevanta nollpunkten på detta sätt är beroende av kontexten, är det
tveksamt om det går att ge någon definition av "beskuren y-axel" annat än
"y-axel som börjar ovanför en relevant baslinje för undersökningen". I så fall
blir det svårt att förneka att det är vilseledande med beskurna y-axlar, men
det finns inget enkelt, universellt sätt att avgöra om en y-axel är beskuren.
Denna problematik är dock kanske mest besvärlig för de som konstruerar diagram.
För de som läser ett diagram är det kanske tillräckligt att vara
uppmärksam på vad det egentligen är för variation diagrammet visar, därför att
en trend lätt kan fås att framstå som mer eller mindre dramatisk genom
manipulation av y-axeln.

Ett annat problemområde som diskuteras är tolkning av påståenden om att något
"ökar risken" för negativa utfall, som cancer [@frans2017, st. 15.52--15.59].
Diskussionen handlar om skillnaden mellan absoluta och relativa risker, som
illustreras med ett exempel med processat kött. Det sägs att "[d]en relativa
riskökningen" för kolorektal cancer för den som äter motsvarande någon korv om
dagen "är 1,18, det vill säga 18 procent högre" än för den som äter mindre än
så, vilket jämförs med rökning, som "ökar risken för lungcancer 20 gånger, det
vill säga med 2000 procent".^[*Riskökningarna* i exemplen är egentligen 0,18
och 19 (1900 procent).]
Men, säger Frans, det är en relativ riskökning som inte säger något om
individens absoluta risk att drabbas. Livstidsrisken för kolorektal cancer har
uppskattats till ca 5 procent. Men då innebär en riskökning på 18 procent att 6
procent av de som äter bacon eller korv får denna cancerform.^[I alla fall om
risken 5 procent är baserad på en befolkning där ingen äter en korv, eller
dess motsvarighet i bacon, om dagen.]

Jo, det är en viktig distinktion. Problemet, för den som börjar tillämpa
lärdomen vid tolkning av kohortstudier som refereras i media, är att sådana
kvoter mellan livstidsrisker sällan används som primärt utfallsmått i detta
slags studier. Ofta har studierna inte tillräckligt med information (t.ex.\ inte 
tillräckligt lång uppföljningstid) för att beräkna livstidsrisker på ett
någorlunda tillförlitligt sätt. Utöver detta kan risker över lång tid lätt
påverkas av effekter på konkurrerande utfall (som olika dödsorsaker). Det har
definierats så kallade hazardtal, mått på "ögonblicklig risk" för de som
överlevt till en viss tidpunkt. Om hazardtalen inte minskar över tid och det
inte finns konkurrerande utfall (som vid total dödlighet), kommer risken över
tid att närma sig 1. Det är ofta kvoter mellan hazardtal som moderna
kohortstudier använder som utfallsmått. Dessvärre är dessa inte så lätta att
förklara på ett pedagogiskt sätt. Exempelvis [den 17 februari förra
året](2017-02-17-mjolk.md) har jag skrivit om hur medias rapportering kring
studier med detta mått tenderar att bli förvirrande. Fortfarande har jag inte
sett någon komma med någon bra lösning på problematiken.

## Referenser

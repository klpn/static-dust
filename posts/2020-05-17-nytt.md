---
tags: epidemiologi
title: Inte nytt
author: Karl Pettersson
lang: sv
---

I mina inlägg den [7 mars](2020-03-07-mottag.html), [14
mars](2020-03-14-enkel.html) och [21 mars](2020-03-21-inte.html) skrev
jag om enkla epidemiologiska SIR-modeller och hur pass användbara
de är för att beskriva spridningen av COVID-19. @impcoll_npi_covid,
som varit en av de mest diskuterade och kanske politiskt betydelsefulla
rapporterna under pandemin, bygger på en komplex mikrosimulering av
befolkningen i Storbritannien och USA. Kod för att återskapa denna
har publicerats: det är en tillhyfsad version av den ursprungliga
koden, som uppges ha bestått av en fil med 15\ 000 rader C
[@carmacktw200427]. En slutsats i rapporten är att utan bromsande
åtgärder skulle epidemin medföra 510\ 000 dödsfall i Storbritannien,
och även med bromsande åtgärder som inte direkt trycker ned smittan
("mitigation") skulle det bli minst 250\ 000 dödsfall och fortsatt
överbelastning av vården.

En annan forskargrupp har under april publicerat en studie för Sverige
med liknande metodologi, där de använt flera superdatorcentra för att
köra simuleringen [@Gardner2020]. En av slutsatserna är att vi med
dagens nivå av rekommendationer skulle ha haft ca 80\ 000 eller
60\ 000 dödsfall nu i mitten av maj, i deras scenarion med olika
fördubblingstid. De allra strängaste åtgärder som modelleras skulle
likväl medföra uppåt 40\ 000 eller 20\ 000 dödsfall. Det gemensamma
för båda dessa simuleringsstudier är dels att de antar att IFR, andelen
smittade som dör, ligger runt 1 procent, dels att de kokar ned till
att smittan i allt väsentligt tenderar att bete sig i enlighet med
en SIR-modell, där folk smittar varandra slumpmässigt och alla är
mottagliga initialt. I en sådan modell avgör reproduktionstalet
$\mathcal{R}_0$ andelen som till slut klarar sig, $s_\infty$,
enligt $\mathcal{R}_0(s_\infty)=\log(s_\infty)/(s_\infty-1)$.
@impcoll_npi_covid räknar med att 19 procent av befolkningarna
i USA och Storbritannien skulle undgå att infekteras, med
$\mathcal{R}_0$ på 2,4. I SIR-ramverket skulle en sådan andel
fås av ett $\mathcal{R}_0$ på ca 2,05, och ett $\mathcal{R}_0$
på 2,4 skulle innebära att ca 12 procent klarar sig.
@Gustafsson200424 visar på att diagrammen i @Gardner2020 också
kan återskapas med SIR-modeller.

Tröskeln för flockimmunitet i en SIR-modell med ett givet
$\mathcal{R}_0$ är den punkt där andelen mottagliga är så låg att det
effektiva $\mathcal{R}$-värdet har reducerats till 1, vilket ges av
$1/\mathcal{R}_0$. När prediktionerna från @Gardner2020 inte slagit in
kan jag se folk som börjar oroa sig för att Sverige i stället blir
fast på en platå med kanske 70–80 döda per dag, ända tills vi
kommit upp i 10\ 000-tals, samtidigt som vi tvingas till fortsatta
restriktioner för att inte överbelasta sjukvården. Men med en akut
infektion som beter sig någorlunda i enlighet med SIR, vilket alltså
verkar vara det som ligger bakom farhågan, går det inte att ligga på
en sådan platå månad efter månad. Om ökningen av antalet infekterade
avstannat, innebär det att $\mathcal{R}=1$, och då kommer ett fåtal
ytterligare personer som inte är mottagliga att leda till att
infektionerna börjar sjunka. Däremot kan det förstås hända att
infektionerna ökar och minskar fram och tillbaka om t.ex.\ olika
restriktioner omväxlande lättas och stramas åt. Ofta pratas om att "60
procent behöver smittas", vilket motsvar tröskeln för $\mathcal{R_0}$
på 2,5. Om vi teoretiskt kunde sänka $\mathcal{R}$ i början av en
epidemi till ca 1,5 skulle vi få just en sådan andel smittade
som medförde att smittan i det exemplet inte skulle blossa upp igen, utan
restriktioner.

Många sammanställningar av smittade och döda internationellt bygger
på antalet *rapporterade* fall per dag, vilket inte behöver spegla
utvecklingen av nya fall speciellt väl. Sammanställningar av dödsfall
efter dödsdatum visar på en nedgång i Sverige, fast den verkar
trög [@Altmejd2020]. Den senaste veckan har det dock varit klart
färre dödsfall rapporterade efter upp till 2 dagar jämfört med
motsvarande veckodagar tidigare veckor. En annan indikation av
utvecklingen ges av sammanställningar av utvecklingen av total
dödlighet, som @scbpreldoda och @euromomo_graphs.

Den senare källan visar utvecklingen för olika länder i Europa. Vissa
länder, som Danmark, Estland, Finland, Norge och Österrike, har haft
liten, om någon, överdödlighet under denna pandemi. Sverige
ligger ungefär i nivå ned Schweiz och Skottland, mätt i
standardavvikelser från baslinjen. Flera andra länder, som Belgien,
Frankrike, Italien, Spanien och speciellt England, ligger högre än
Sverige. Data från de senaste veckorna måste tolkas med försiktighet,
men korrigering har gjorts för eftersläpning, och det ser ut som
dödligheten minskat påtagligt i alla länder som haft signifikant
överdödlighet. I en del länder verkar dödstalen ha normaliserats, dock
inte i Sverige ännu. En del av asymmetrin i utvecklingen av dödsfall
specifika för COVID-19, med långsam nedgång, kan bero på att denna
statistik över tid blivit bättre på att täcka den totala
överdödligheten.

En möjlig position är att hålla fast vid är att SARS-CoV-2 tenderar att
infektera de flesta, men att IFR är mycket lägre än 1 procent [@Giesecke2020].
Ett problem med denna ståndpunkt är dock att smittan drabbat ojämnt i
olika länder och att även befolkningar som haft höga dödstal verkar
ha ganska låg prevalens av antikroppar på nationell nivå [@escov200513].
En mer attraktiv hypotes kan då vara att SARS-CoV-2 inte beter sig som en
smitta i en SIR-modell med totalt mottaglig befolkning. @Gomes2020
modellerar hur individuell variation när det gäller mottaglighet och
exponering rejält kan sänka tröskeln för när smittan börjar avta.
Åtgärder som olika länder infört för att begränsa smittspridningen kan
sedan bidra till ytterligare minskning, även om det då som sagt kan finnas
risk för ökad smittspridning när dessa restriktioner lättas.

En faktor som bidrar till att begränsa spridningen av SARS-CoV-2 kan
vara att viruset trots allt inte är helt nytt för människan ur
immunologisk synvinkel. @Grifoni2020 visar på att 40–60 procent av
individer som inte exponerats för SARS-CoV-2 har CD4^+^ T-celler som
är reaktiva för detta virus, vilket de säger tyder på korsimmunitet
mellan SARS-CoV-2 och tidigare cirkulerande coronavirus, som orsakar
förkylning. Korsimmunitet har för övrigt haft dämpande effekter också
vid pandemier med influensa: 1918 (de födda före ca 1890 verkar ha exponerats
tidigare för A(H1N1) – beror den höga dödligheten i vissa områden som
varit relativt isolerade på att så inte var fallet där?), 1957
(A(H2N2) tillhör samma HA-grupp som A(H1N1)), 1968 (A(H3N2) har samma
N som A(H2N2); de födda före 1918 verkar ha exponerats för A(H3)) och till
slut 1977 och 2009 (stora delar av befolkningen har tidigare exponerats
för A(H1N1)).

## Referenser

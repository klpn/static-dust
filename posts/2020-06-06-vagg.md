---
tags: epidemiologi
title: Dåliga väggar
author: Karl Pettersson
lang: sv
---

DN har under fredagen publicerat en artikel om hur COVID-19 påverkar
olika organsystem i kroppen [@Letmark200605]. I artikeln refereras
flera studier, och forskaren Anders Sönnerborg intervjuas också. Det
går att skilja mellan olika faser med stigande grad av allvarlighet.

1. Lätt infektion i övre luftvägarna. De flesta smittade drabbas
inte värre än så.
2. Infektion i nedre luftvägarna, som uppges vara den vanligaste
orsaken till att folk hamnar på sjukhus. Dessa personer kan ha
hög feber, torrhosta och relativt lätta andningsbesvär.
3. Infektion där viruset via lungorna tar sig in i cirkulationen och
attackerar endotelceller på insidan av kärlväggarna, vilket medför
risk för blodproppar och andra komplikationer. Skador i lungornas
blodkärl kan förvärra andningssvårigheterna, och det kan även
uppstå komplikationer i andra organs kärlsystem, som hjärtattacker
eller slaganfall.

Jag har i några tidigare inlägg skrivit om att det finns korrelation
mellan svår COVID-19 och vaskulära riskfaktorer (hög ålder,
manligt kön, högt blodtryck, diabetes, existerande kärlsjukdom).
Om infektion av typ (3) ovan är den dominerande orsaken till att
folk med COVID-19 blir kritiskt sjuka, kan dessa samband kanske
förklaras av att personer som på förhand har skadade kärlväggar,
med s.k.\ endoteldysfunktion, är mer sårbara för infektioner
som slår sig på kärlväggarna, fast de kanske inte drabbas av
lindrigare COVID-19 av typen (1)–(2) oftare än andra. Det
finns fall som inte passar in i schemat, med folk som rapporterar
långdragna besvär från olika organsystem men inte varit
livshotande sjuka. Kan det vara personer där viruset spritt sig
i kroppen utan att skada blodkärlen allvarligt?

[Den 25 april](2020-04-25-brant.html) skrev jag om köns- och
åldersfördelning bland IVA-vårdade för COVID-19 i Sverige: det är
mycket fler män än kvinnor, men risken verkar också öka brantare med
åldern upp till ca 50 års ålder bland män, vilket skulle kunna
förklaras av ökad inverkan av vaskulära faktorer. Nu har
Socialstyrelsen också offentliggjort statistik över slutenvårdade,
men inte nödvändigtvis IVA-vårdade [@752_covid19_2020-05-31], och
döda, efter rapporterad dödsorsak, vilket inte helt sammanfaller
med dödsfall som redovisas av Folkhälsomyndigheten
[@752_covid19_2020-06-01]. Även här finns en överrepresentation
av män, sett till alla åldersgrupper, fast inte stor som för de
IVA-vårdade. Bland de sjukhusvårdade till 31 maj (14\ 647
personer) är 43 procent kvinnor, och bland de döda med
dösorsaksintyg inkommet till 1 juni (4290 personer) är 47 procent
kvinnor. Bland IVA-vårdade är fortfarande 26 procent kvinnor
och bland alla rapporterade fall 60 procent (en andel som ökat över
tid, vilket kan bero på provtagning av personal i vård och omsorg
[@covrapp2220]).

@Fig:752_covid19_2020-05-31 och @fig:752_covid19_2020-06-01 visar
köns- och åldersfördelning bland de sjukhusvårdade och döda.
Observera att Socialstyrelsens statistik har olika åldersintervall
för dessa båda grupper. Figurerna kan återskapas
med mitt [Covid19Inc-paket](https://github.com/klpn/Covid19Inc.jl)
genom att klona [bloggförrådet](https://github.com/klpn/static-dust.git) 
och köra `./752_covid19.jl` i underkatalogen `postdata/2020-06-06-vagg`.

![Sjukhusvårdade COVID-19 Sverige till 2020-05-31.](../images/752_covid19_2020-05-31.svg){#fig:752_covid19_2020-05-31 width=100%}

![Döda COVID-19 Sverige till 2020-06-01.](../images/752_covid19_2020-06-01.svg){#fig:752_covid19_2020-06-01 width=100%}

Mortaliteten ökar alltså exponentiellt med åldern, och den relativa
skillnaden mellan kvinnor och män är som störst i åldersgruppen 50–59
år för att sedan avta med stigande ålder. Det liknar köns- och
åldersmönstret för cirkulationssjukdom, och speciellt
kranskärlssjukdom, där det finns en stark överrepresentation av män
bland de som dör i medelåldern, samtidigt som det inte finns stora
könsskillnader sett till alla som dör av dessa sjukdomar. På samma
sätt liknar könsfördelningen bland de som dör före 70 års ålder
fördelningen bland de IVA-vårdade för COVID-19: i båda dessa grupper
är nära 75 procent män. Inom åldersgrupperna över 70 år verkar det
dock finnas en större övervikt av män bland de IVA-vårdade än de döda.
Som jämförelse kan också nämnas att det bland de som IVA-vårdats för
influensa under säsongerna 2014/15 till 2019/20 inte finns någon stark
överrepresentation av män: genomsnitt för säsongerna har varit 158
vårdtillfällen bland kvinnor och 176 bland män [@sir_inflkum]. En
tolkning är att den stora överrisken för män att IVA-vårdas för
COVID-19 reflekterar ökad sårbarhet för kärlsjukdom och inte för
luftvägsinfektioner i allmänhet. 

När det gäller sjukhusvård i allmänhet verkar det också som den
relativa risken för män är som störst i åldersgrupperna mellan 50 och
70 år, där ca 65 procent av de sjukhusvårdade är män. Efter
70-årsåldern ökar incidensen brant både bland kvinnor och män. I
åldersgrupperna under 50 år ser mönstret också annorlunda ut, vilket
stämmer med Spanien, som jag skrev om [den 13
april](2020-04-13-grupper.html). Bland personer under 40 år ser det ut
att finnas en liten överrisk bland kvinnor. Kanske är det så att
sjukhusvård bland yngre vuxna mer har att göra med relativt
okomplicerade infektioner i lungorna av typen (2) i stället för
infektioner med kärlkomplikationer av typen (3). Likaså kan det, som
jag skrev om i [25 april-inlägget](2020-04-25-brant.html), vara så att
hormonella faktorer och graviditet har ogynnsamma effekter på kvinnor
i dessa åldrar. Vid sjukhusvård för influensa finns, som jag skrev om
[den 26 december 2017](2017-12-26-boost.html), också en kvinnlig
överrisk före 40 års ålder, men där uppstår en tydlig manlig överrisk
efter 60-årsåldern och ökar med stigande ålder. Det kan reflektera att
interaktionen med kärlsjukdom slår igenom som orsak till sjukhusvård
vid tidigare ålder för COVID-19 än för influensa.

## Referenser

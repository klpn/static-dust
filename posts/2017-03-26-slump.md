---
tags: epidemiologi
title: Slumpens offer
author: Karl Pettersson
lang: sv
---

För ett par år sedan publicerades en studie som fick stor uppmärksamhet i media
i Sverige och internationellt och framställdes som att "otur" är den viktigaste
orsaken till cancer. Jag skrev om detta [den 2
januari](http://klpn.se/2015/01/02/otur-med-cellerna/) och [5 januari
2015](http://klpn.se/2015/01/05/forklara-er-battre/). Studien, som utgick från
korrelationen mellan antalet stamcelldelningar i en vävnad och cancerrisken i
denna vävnad, fick kritik från flera håll för att den drog för stora växlar när
den gjorde gällande att majoriteten av cancerfallen beror på "otur" och inte
kan påverkas med åtgärder mot miljöfaktorer.

Nu har forskargruppen publicerat en ny studie inom ämnesområdet
[@Tomasetti1330]. Den huvudsakligen slutsatsen är att 66 procent av alla
*mutationer* i cancertumörer beror på slumpmässiga fel vid replikation av DNA,
29 procent beror på miljöfaktorer och 5 procent beror på ärftliga faktorer.
Svenska media framställer resultaten som att 66 procent av *cancerfallen* beror
på "slumpen" [@tt170324]. Detta är olyckligt, eftersom forskarna ägnar en stor
del av den nya studien just åt att förklara distinktionen mellan att en faktor
kan förklara en viss del av alla mutationer och att den kan förklara en viss
del av alla cancerfall. Det krävs mer än en mutation för att cancer skall
uppstå. Om 29 procent av mutationerna beror på miljöfaktorer skulle en
eliminering av dessa förhindra mer än 29 procent av cancerfallen, därför att de
replikativa och ärftliga mutationerna i många fall inte skulle vara
tillräckliga för att orsaka cancer. En ytterligare faktor, som dock inte
diskuteras av forskarna, är att det kan finnas miljöfaktorer och ärftliga
faktorer, exempelvis sådana som påverkar tillväxt, reparation eller
immunförsvar, som påverkar antalet delningar av stamceller (och indirekt
antalet replikativa mutationer) eller risken att utveckla (aggressiv) cancer
för ett givet antal mutationer. Som diskuterades i samband med den förra
studien skulle sådana faktorer, om de påverkade alla vävnader, kunna förskjuta
hela fördelningskurvan för cancerincidens i olika vävnader, samtidigt som
korrelationen med stamcelldelningar i vävnaderna bevarades [@meyer1501].

@Tomasetti1330 påvisar att korrelationen mellan stamcelldelningar och
cancerincidens för vävnader tycks bli starkare ju högre åldrar som tas med i
beräkningarna, och de hänvisar här till @Nordling53, en tidig förespråkare för
hypotesen att cancer till stor del orsakas av ackumulering av mutationer med
ålder, som påstås ha visat att cancer ökar exponentiellt med åldern. Men det
Nordling säger är att frekvensen av cancer ökar enligt "the sixth exponent of
age" bland män (bland kvinnor är sambandet litet mer komplicerat på grund av
könsrelaterade cancerformer): det är alltså en potensfunktion, inte en
exponentialfunktion, och ett sådant samband kan, säger Nordling, förklaras av
hypotesen att ett visst antal mutationer är nödvändiga för att cancer skall
uppstå. Det är ett exempel på Weibullfördelningen, som används för att studera
mortalitet relaterat till både cancer och andra orsaker och även livslängd hos
tekniska system: formparametern i fördelningsfunktionerna har generellt tolkats
som antalet steg i en viss felprocess nödvändiga för att en organism skall bli
sjuk eller dö, eller att en apparat skall gå sönder [@Juckett19931].

Nordling har utgått från kurvor över mortalitet i olika länder (separat
statistik över incidens fanns knappast tillgänglig i början av 50-talet). Det
är avvikelsen från exponentiell ökning när det gäller cancermortalitet i
relation till ålder som gör att andelen dödsfall orsakade av cancer brukar nå
en topp i 50--60-årsåldern för att sedan avta, eftersom totalmortalitet
tenderar att öka exponentiellt med åldern. I de högsta åldersgrupperna ökar
incidens och mortalitet inte ens enligt en potensfunktion utan kan avta med
stigande ålder. Det gäller också för dagens Sverige, som visas av diagrammet
nedan, baserat på data tillgängliga via @soscan: både åldern och incidensen har
ritats på logaritmisk skala, så att kurvorna blir linjära i den mån incidensen
är en potensfunktion av åldern.

Men Nordling hävdar att de översta åldersgrupperna inte är speciellt relevanta
för hans hypotes om ackumulerade mutationer: dels är de små och selekterade
(men i nutidens Sverige inträffar majoriteten av alla dödsfall bland kvinnor i
åldrarna över 85 år), dels är personer i dessa åldersgrupper sköra och kan dö
av "any trivial cause", oavsett om de har mer eller mindre framskriden cancer.
Kanske kan dessa faktorer även påverka den rapporterade incidensen i cancer,
därför att benägenheten att genomföra komplicerade och invasiva diagnostiska
undersökningar är mindre när det gäller sköra personer med kort förväntad
livslängd. Utseendet på incidenskurvan för hudcancer utom melanom kan tolkas
som ett visst stöd för detta: hudcancer går förhållandevis lätt att konstatera
med ytliga undersökningar, och till skillnad för vad som gäller för cancer
totalt planar incidensen i denna cancerform inte heller ut med stigande ålder.

![Incidens i alla cancerformer och hudcancer utom melanom bland kvinnor och män
i Sverige 2015. Kod för diagrammet tillgänglig via
[gist](https://gist.github.com/klpn/d7c91ccbe64b0b937bdecf9c9661fe02).](../images/Sv15IncAllcancSkinccanc.svg) 

## Referenser

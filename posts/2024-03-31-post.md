---
tags: epidemiologi
title: Postpandemisk påsk
author: Karl Pettersson
lang: sv
---

Den 22 mars publicerade SCB livslängdstabeller för Sverige 2023
[@scblt]. Den förväntade livslängden vid födseln 2023 är 84,9 år för
kvinnor och 81,58 år för män. Det innebär att 2023 är det första året
med högre förväntad livslängd än 2019 både bland kvinnor och män.
Det var förstås pandemin med covid-19 som orsakade tillbakagången 2020,
och efter det har livslängden åter ökat stadigt bland män, samtidigt som
den 2022 gick tillbaka något bland kvinnor, vilket till stor del har att
göra med dynamiken i hur covid-19 drabbade olika åldersgrupper under olika
faser av pandemin, som jag skrev om
[den 26 februari förra året](2023-02-26-2019.html).

Det är klart att covid-19 fortfarande ger upphov till viss mortalitet,
så att livslängden 2023 skulle ha varit ännu något högre om smittan
inte spritts, samtidigt som ökad immunitet i befolkningen, genom både
vaccin och infektioner gör att mortaliteten är mycket lägre än den
varit tidigare, trots att det 2023 knappast varit några
kontaktreduktioner för att begränsa smittspridningen hos befolkningen
i stort.

En annan aspekt av covid-19 är den kraftiga belastning på sjukvården
som uppstod, då även många relativt unga personer blev svårt sjuka och
behövde vård, och i en del fall intensivvård, på sjukhus. Redan tidigt
under pandemin förutsåg många att covid-19 även i detta avseende efter
hand skulle dämpas med ökande immunitet, och inte längre vara något
exceptionellt i jämförelse med andra luftvägssmittor, som influensa
och de tidigare etablerade säsongscoronavirusen.

@Fig:covpop visar utskrivna från slutenvård i förhållande till
folkmängden för covid-19 (ICD-10 U07–U09) som huvuddiagnos bland
kvinnor och män i 5-åriga åldersintervall, baserat på data från
@sossltv och @scbregbef, över varje säsong (från juli ett år till juni
följande år) då covid-19 cirkulerat. @Fig:inflpop visar motsvarande
incidens för influensa (ICD-10 J09–J11) tillbaka till 1998, då
statistiken för slutenvård börjar. @Fig:covnorm visar inicidens i
covid-19 relativt högsta incidens i influensa för någon säsong under
perioden. Observera att statistiken för säsongen 2023/24 är
preliminär: dels kan statistiken för kalenderåret 2023 justeras
uppåt, dels kommer den förstås att utökas med utskrivna under första
halvåret 2024. Dock tyder den relativt låga incidensen i covid-19
efter nyår [@fohmcovfall] på att detta inte kommer att medföra något
trendbrott i förhållande till vad som nu kan observeras.^[Figurerna
kan återskaps med R genom att klona
[bloggförrådet](https://github.com/klpn/static-dust.git) och köra
`covnorm.r` i underkatalogen `postdata/2024-03-31-post`.]

![Utskrivna från slutenvård covid-19 per ålder och kön Sverige.](../../images/covpop.svg){#fig:covpop width=100%}

![Utskrivna från slutenvård influensa per ålder och kön Sverige.](../../images/inflpop.svg){#fig:inflpop width=100%}

![Utskrivna från slutenvård covid-19 relativt högsta incidens för influensa per ålder och kön Sverige.](../../images/covnorm.svg){#fig:covnorm width=100%}

Barn under 15 år hade generellt högst incidens i sjukhusvård för
covid-19 under säsongen 2021/22. Under denna period kom omikron, då en
stor andel av befolkningen, i alla åldersgrupper, smittades på kort
tid och få barn hade vaccinerats. Bland barn 5–14 år har dock
incidensen hela tiden varit betydligt lägre än under de högsta
influensasäsongerna.  Bland ungdomar och unga vuxna 15–24 år var
säsongerna 2020/21 och 2021/22 ganska likartade och i nivå med de
högsta influensasäsongerna, även om säsongen 2020/21 var högre bland
män 20–24. Kvinnor har också generellt haft något högre incidens än
män i dessa åldersgrupper, både för covid-19 och influensa. Då
statistiken gäller huvuddiagnos kan det knappast förklaras av kvinnor
som testat positivt i mödravården utan att i övrigt vara i behov av
vård för infektionen.

Bland medelålders sågs tidigt under pandemin ett mönster med manlig
överrisk för vårdkrävande covid-19, vilket diskuterades en hel del då,
som jag skrev en del om, t.ex.\ [den 25 april 2020](2020-04-25-brant.html).
Det är dock också bland medelålders män som det går att se den mest
dramatiska nedgångden i sjukhusvård efter att immuniteten byggts upp.
Män i 50-årsåldern har gått från ha uppåt 30 gånger så hög incidens
som under de högsta influensasäsongerna till att hamna under dessa, och
könsskillnaden i gruppen har också minskat, både i absoluta och relativa
tal.

De högsta åldersgrupperna har inte haft lika förhöjd incidens relativt
influensa som de medelålders, men å andra sidan har det inte skett samma
snabba nedgång i dessa grupper. I åldersgrupperna över 75 år var incidensen
signifikant högre 2022/23 än under 2021/22, vilket kan hänga samman med
en återgång till prepandemiska kontaktmönster även bland de äldre.

Den generella bilden är att barn och unga hanterat covid-19 på ett sätt
som inte är olikt andra för dem nya luftvägsvirus de utsätts för. För
medelålders, som annars sällan utsätts för helt nya virus, kan
primärinfektioner utan föregående vaccinering vara riskabla, men samtidigt
kan den gruppen relativt lätt bilda robust immunitet mot svår sjukdom.
När det gäller de äldre talar mycket för att vi kommer att se hög
sjukdomsbörda och behov av boosterdoser under lång tid framöver, på liknande
sätt som med influensa A(H3N2), som cirkulerat sedan 1968 och där dagens
äldre alltså inte heller exponerats i unga år.

## Referenser

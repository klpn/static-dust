---
tags: epidemiologi
title: Utan frukt
author: Karl Pettersson
lang: sv
---

I helgen rapporterade svenska medier om att 6400 dödsfall om året
skulle kunna förhindras ifall svenskarna började äta rätt
[@thomsen20190511]. Det handlar om @ijerph16050890, en studie 
av forskare från Livsmedelsverket, Lunds universitet och Oxfords
universitet. De har utgått från modellen PRIME, definierad av
@Scarborough2014, som innehåller uppskattningar av olika
kostfaktorers effekter på hälsoutfall, och kan användas för att
jämföra de faktiska utfallen med kontrafaktiska utfall i världar
där folk äter annorlunda. Med hjälp av indata från de nordiska
näringsrekommendationerna, uppskattningar av svenskars faktiska
matvanor under 2010-talet och officiell statistik över
(underliggande) dödsorsaker i Sverige 2016 [@sosdorstat] har de på så sätt 
fått fram resultatet att följande av rekommendationerna skulle
förhindra 6405 dödsfall per år (95-procentigt osäkerhetsintervall
5086--7086 dödsfall).

Med andra ord skulle ca 7 procent av all dödlighet i Sverige kunna
förklaras av att rekommendationerna inte följs. De enskilda
kostfaktorer som har störst betydelse är frukt och grönsaker (3013
dödsfall av för lågt intag) och fibrer (2025 dödsfall av för lågt
intag). Övriga faktorer är fetter (969 dödsfall av suboptimal
fettkvalitet) och salt (1025 dödsfall av för högt intag) Förändringar
av olika element i kosten har i modellen relativa effekter på
hälsoutfallen, som multipliceras med varandra, så dessa tal kan inte
summeras rakt av. Rubriken på artiklar som @thomsen20190511 talar om
"mindre kött", men, kött ingår inte specifikt i studien,
vilket i artikeltexten också påpekas av Irene Mattisson från
Livsmedelsverket.

Effekterna på specifika dödsorsaker av ett suboptimalt kostmönster
(som kan summeras, då det rör sig om underliggande orsaker),
domineras av kranskärlssjukdom (4077 dödsfall). Andra betydande
effekter gäller slaganfall (1219 dödsfall), lungcancer (där frukt
antas skydda, 407 dödsfall) och kolorektal cancer (där fibrer antas
skydda, 261 dödsfall). Det hävdas att 24 procent av alla dödsfall i
cirkulationssjukdom och 10 procent i cancer skulle förhindras om
riktlinjerna åtföljdes, men de andelarna gäller de delmängder av dessa
sjukdomsgrupper som påverkas av kosten enligt PRIME. De täcker i sin tur
74 procent av alla dödsfall i cirkulationskapitlet och 27 procent av alla
dödsfall i tumörkapitlet 2016.

Faktorer relaterade till fettintag tillskrivs alltså ca 1 procent av alla
dödsfall i Sverige. I PRIME tänks dessa faktorer ha sin effekt primärt genom
påverkan på kolesterolnivåerna, som i sin tur påverkar kranskärlssjukdom och,
i mycket mindre omfattning, slaganfall. Specifikt gäller att andelen energi
från mättat fett i Sverige är 13 procent, lika för kvinnor och män, vilket är
högre än rekommendationen på 9 procent. En extra energiprocent mättat fett
antas öka kolesterolnivåerna med 0,052 mmol/l. Effekten av kolesterol på
kranskärlssjukdom antas variera med ålder: 1 mmol/l högre nivåer ger en
ökning med 72 procent i åldern 50--59 år, 39 procent i åldern 60--69 år,
22 procent i åldern 70--79 år och 18 procent i åldern 80-- år. Trots att
energiandelarna från olika kategorier av fett inte skiljer sig mellan könen,
är antalet dödsfall som tillskrivs fett klart högre bland män (623) än bland
kvinnor (245)^[Modellen använder sig av Monte Carlo-simulering, vars
slumpmässiga natur gör att summan av könsspecifika genomsnitt inte överensstämmer
med den genomsnittliga totaluppskattningen (969).], därför att män på grund av andra 
faktorer (som i stor utsträckning faller utanför studien) har högre dödstal
i kranskärlssjukdom, framför allt i yngre åldrar.

En av studiens medförfattare, Peter M. Nilsson, har tidigare medverkat i
en artikel som kritiserar hypoteser om mättat fett som en stark riskfaktor
för kranskärlssjukdom [@Berglund2007]. Dessa har i stor utsträckning baserats
på ekologiska studier som Seven Countries, och de samband mellan mättat fett
och kranskärlssjukdom som påvisats i dessa studier ter sig "obegripligt höga",
samtidigt som andra typer av studier visat svaga eller obefintliga samband, och
måste tillskrivas "den ekologiska designens svagheter".

Detta synsätt är i linje med antagandena i PRIME: högt intag av mättat fett är
en riskfaktor för kranskärlssjukdom, men en mycket svagare riskfaktor än vad
som antagits baserat på samband på befolkningsnivå. Kranskärlsdödlighet, och
generell cirkulationsdödlighet, har minskat kraftigt i alla rika länder de senaste
decennierna. Det verkar i Sverige ha sammanfallit med en viss minskning av
andelen energi från mättat fett, som jag skrev om
[den 21 september 2013](http://diversepedanteri.blogspot.com/2013/09/fordelar-med-danska-wienerbrod.html).
Den är, som sagt, 13 procent i de uppskattningarna för 2010-talet som
använts i den nu aktuella studien och 16--17 procent i uppskattningar
för 1980-talet. Om en sådan ökning skulle medföra en ökning av
kolesterolnivåerna med 0,15--0,20 mmol/l, skulle det öka exempelvis
kranskärlsdödligheten i åldern 60--69 år med 5--7 procent. Som visas av
[Mortalitetsdiagram](https://mortchart.klpn.se/charts/ihdpop4290s19e20meantrue.html)
var kranskärlsdödligheten i dessa åldersgrupper ca 500 procent högre
i början av 1980-talet jämfört med de senaste åren.

## Referenser

---
tags: epidemiologi
title: Hälsa från Bolivia
author: Karl Pettersson
lang: sv
---

I dagarna har Tsimanebefolkningen i Bolivia utnämnts till världsmästare i
friska blodkärl [@Leffler1703]. Skälet till detta är en studie där forskarna
undersökt förekomsten av kalk i kranskärlen (CAC) hos individer i denna befolkning
över 40 år och konstaterat låg prevalens av gravt förkalkade kranskärl, jämfört
med andra befolkningar [@Kaplan17]. Detta tillskrivs i sin tur låg prevalens av rökning och
riskfaktorer relaterade till fetma, vilket i sin tur tillskrivs matvanor och
fysisk aktivitet. En sak som framställs som anmärkningsvärt är att de har så
låg prevalens av förkalkning trots hög inflammatorisk börda.

Studier av "friska ursprungsbefolkningar" tenderar att baseras på prevalens av
riskfaktorer, sjukdomstecken och symptom relaterade till exempelvis
aterosklerotiska sjukdomar. Men det är inte självklart att detta
innebär låg mortalitet i dessa sjukdomar [@Gage05]. Information om dödsorsaker finns i
allmänhet inte tillgänglig för dessa befolkningar, och allt annat lika finns
det ett negativt samband mellan prevalens av sjuklighet i en viss sjukdom och
mortalitet i samma sjukdom (hur hög var prevalensen av genomgången bakteriell
meningit innan antibiotikan kom?).

När det gäller Tsimane har det publicerats uppföljningsstudier av total och
orsaksspecifik mortalitet, av forskare som varit inblandade också i den nu
aktuella studien [@Supa2007]. Befolkningen har studerats under perioden
1950--2002. Under perioden 1950--1989 var förväntad livslängd vid födseln
knappt 45 år, alltså i nivå med Sverige i mitten av 1800-talet. På 1990-talet
hade den ökat till 54 år. Till stor del beror den korta livslängden förstås på
hög dödlighet under de första levnadsåren, men totalmortaliteten förblir högre
än hos befolkningar i nutida höginkomstländer i alla åldrar (den högsta åldern
i livslängdstabellerna var 80 år: några individer äldre än så ingick inte i
materialet).

När det gäller dödsorsaksmönstret för hela perioden dominerades det, som väntat,
av infektioner, speciellt luftvägsinfektioner, och yttre orsaker. Det
förekom dock också dödlighet i sjukdomar i cirkulationsorganen, även om den
inte kan separeras i kranskärlssjukdom och andra undergrupper. I åldersgruppen
över 60 år (där de flesta var under 70 år och inga, som sagt, över 80 år) var
dödstalet 1,9/1000 personår (könsspecifika tabeller för orsaksspecifik
dödlighet hos Tsimane finns inte). Detta motsvarar ungefär dödstalet hos
svenska kvinnor i åldersgruppen 60--74 år idag, enligt data tillgängliga via
@whomort. I de yngre åldersgrupperna 16--39 och 40--59 år var dödstalet 0,1 och
0,4. Detta är högre än dödstalet hos svenska kvinnor i motsvarande
åldersgrupper idag: för den yngre gruppen motsvarar det närmast 1950-talets
nivå och för den medelålders gruppen ungefär 1990 års nivå. Dessutom tillskrivs
många dödsfall ospecifika luftvägsinfektioner, där dödstalen också ökar med
stigande ålder (dödstalet var 5,6 i åldersgruppen över 60 år för
luftvägsinfektion utom tuberkulos och mässling). Bakom dessa kan ligga symptom
som överlappar med hjärtproblem, som andnöd och bröstsmärtor, och det är
möjligt att de med svensk praxis för rapportering av underliggande dödsorsaker
ofta också hade hänförts dit. Dödsfall med okänd orsak (där dödstalet var 2,4
bland personer över 60 år) kan också dölja en del fall av cirkulationssjukdom.


Sett till detta är tveksamt i vilken mån den aktuella studien ger evidens för
att modernisering gett upphov till någon  allmän "epidemisk" ökning av åldersspecifika
dödstal i cirkulationssjukdom (att absolut antal och andel dödsfall ökat genom
tillbakagången av infektioner är nog okontroversiellt). Som jag visade på [den
24 september förra
året](http://static-dust.klpn.se/posts/2016-09-24-socker.html) korrelerade inte
"västerländska" faktorer som energiandelar mättat fett och socker med
cirkulationsdödlighet bland kvinnor ens på 1960-talet. Det är förenligt med att
det i rika länder under mitten av 1900-talet inträffade en specifik ökning av
vissa former av kranskärlssjukdom, som främst påverkade mortaliteten bland män
och då spelade en viktig roll för ökade könsskillnader i livslängd i Sverige
och andra länder -- en trend som vänt de senaste decennierna med minskningen av
kranskärlssjukdom.

##Referenser

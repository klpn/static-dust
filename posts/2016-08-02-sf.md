---
tags: logik 
title: Logiska gränser
author: Karl Pettersson
lang: sv
---

Detta år har världen blivit två Rolf Schockpristagare i logik och filosofi
fattigare. Först Hilary Putnam, som jag skrev om [den 17
mars](http://klpn.se/2016/03/17/t-vatten/), och sedan 2003 års pristagare, den
amerikanske filosofen Solomon Feferman, som rapporteras ha dött i förra veckan
efter ett slaganfall, 87 år gammal [@fefobit]. Feferman verkade främst inom
logik och matematikfilosofi. För en tid sedan kom jag i kontakt med arbeten som
han utfört sent i livet om ett kontroversiellt delområde inom detta fält, nämligen
logikens avgränsning.

Studenter som läser kurser i logik får lära sig att det är läran om "korrekt
tänkande", "riktiga slutledningar" eller liknande. Denna karakteristik är dock
ganska vag: teorier om presidentval eller krusbär är t.ex.\ inte logik, även om
de anger regler för vilka slutsatser som är berättigade inom dessa områden.
Filosofer har gjort många försök till en mer precis avgränsning, fast inget
har blivit allmänt accepterat [@sep-logical-constants]. Omtvistade gränsfall
handlar bl.a.\ om huruvida olika områden inom matematiken skall räknas till
logiken. Det som logikstudenter brukar få lära sig är första ordningens
predikatlogik, som innehåller variabler och konstanter som kan stå för
individer, symboler för predikat och relationer mellan individer och för
funktioner, konnektiv som $\neg,\wedge,\vee,\rightarrow$, som används för att
uttrycka sanningsfunktionerna "inte", "och", "eller" och "om" och kvantifikatorerna
$\forall$ och $\exists$, med innebörden "för alla individer" och "för minst en
individ". Ofta definieras också en speciell relation $=$, "identisk med".

En typ av idéer om vad som kännetecknar logiken handlar om att den är
"ämnesneutral": den handlar om den mest generella typen av slutledningar, som
är giltiga oavsett vad för slags individer ett resonemang handlar om. Alfred
Tarski och senare tänkare har utarbetat mer precisa formuleringar av dessa
tankar i termer av *invarians under permutationer*. Den semantik som normalt
används för predikatlogik bygger på att det finns en viss *domän* av individer.
Anta att vi har en enkel domän med tre individer: Astrid, född 1907, Tage, född
1928, och Hanna, född 1973. Egenskaper och relationer definieras utifrån de
individer för vilka de gäller. I exemplet kunde egenskapen $F$, som kan tolkas
som "född 1973" (eller "född efter 1950"), identifieras med mängden
$\{\text{Hanna}\}$. Relationen $O$, som kan tolkas som "äldre än",
kunde identifieras med mängden av par: 
$$\{\langle \text{Astrid},\text{Tage}\rangle,\langle\text{Astrid},\text{Hanna}\rangle,
\langle\text{Tage},\text{Hanna}\rangle\}$$ En permutation av en mängd individer
innebär att varje individ mappas till precis en individ i mängden (som kan, men
inte behöver vara, en annan individ), t.ex.\:

$$
\begin{align*}
\text{Astrid} &\Rightarrow \text{Astrid} \\
\text{Tage} &\Rightarrow \text{Hanna} \\
\text{Hanna} &\Rightarrow \text{Tage} \\
\end{align*}
$$
Tanken är att logiska uttryck utmärks av att de inte förändrar sin innebörd för
någon permutation på någon domän. Egenskapen $F$ och relationen $O$ förändras 
under permutationen i exemplet: de får innebörderna $\{\text{Tage}\}$ och:
$$\{\langle\text{Astrid},\text{Tage}\rangle,\langle\text{Astrid},\text{Hanna}\rangle,
\langle\text{Hanna},\text{Tage}\rangle\}$$

Därmed kan de inte vara logiska. Däremot är relationen $=$ logisk. Den gäller
mellan varje individ och individen själv, och förblir därmed densamma oavsett
hur individerna kastas om. Som diskuteras av @sep-logical-constants kan idén
generaliseras till konnektiv och kvantifikatorer: de kan ses som funktioner som
tar det semantiska värdet av en formel, t.ex.\ $F(x)$ för "$x$ är född 1973"
(eller flera formler, för flerställiga konnektiv som $\vee,\wedge,\rightarrow$),
och ger värdet av en annan formel, t.ex.\ $\exists x F(x)$, "minst en individ
är född 1973". De ses som invarianta under en permutation om permutationen på
deras värde är detsamma som värdet av funktionen på permutationen av deras
argument. $\exists$ är invariant på detta sätt. Om permutationen gör att
egenskapen $F$ ändras till egenskapen $G$, "född 1928", kommer vi när vi
tillämpar $\exists$ på värdet av $G(x)$ att få ut värdet av $\exists x G(x)$.
Det är samma sak som om vi byter ut Hanna mot Tage i värdet av $\exists x F(x)$.
Kvantifikatorn "minst en individ född efter 1950" är däremot inte invariant:
det gäller att minst en individ född efter 1950 är $F$, men uppenbarligen inte
att minst en individ född efter 1950 är $G$. Ger vi denna kvantifikator värdet
av $G(x)$ får vi ett tomt resultat.

Men det som räknas till logiken med det ovan beskrivna kriteriet inkluderar
inte bara identitetsrelationen och kvantifikatorerna och konnektiven i första
ordningens logik, utan även en del annat som inte brukar beröras i grundläggande
kurser i logik. Detta inkluderar kvantifikatorer av andra ordningen (som
kvantifierar över egenskaper snarare än individer, vilket kan användas för att
formalisera vissa påståenden inom både matematik och vardagsspråk, som "Stefan 
har alla en god statsministers egenskaper") och högre ordningar. Det inkluderar
även så kallade kardinalitetskvantifikatorer, av typen "det finns minst två",
"det finns precis 100", "det finns oändligt många".

@feferman99 argumenterar bl.a.\ för att det är tveksamt om alla dessa
matematiska begrepp hör hemma i logiken och föreslår ett strängare kriterium.
Det bygger på att individerna i en domän mappas till en andra domän, där flera
individer i den första domänen kan mappas till en individ i den andra. Utifrån
detta definierar Feferman invarianskriterier som innebär att både
identitetsrelationen och kvantifikatorerna utöver $\forall,\exists$ inte är
invarianta och alltså faller utanför logiken.

En oklarhet både när det gäller permutationskriteriet och Fefermans kriterium
är vilka domäner som är relevanta. Är det alla domäner som innehåller individer
som existerar i vår värld? I så fall kommer det att hänga på vilka individer
som råkar finnas i vår värld vilka uttryck som räknas som logiska. Om
kvantifikatorn $\forall$ är logisk, vilket är okontroversiellt, och det inte
finns enhörningar skulle en kvantifikator "för alla som inte är enhörningar"
också vara logisk. Vissa filosofer, som Gila Sher, tycks acceptera detta.
Annars kan det vara frestande att inkludera alla domäner som innehåller någon
*möjlig* individ. Som diskuteras av @sep-logical-constants medför det
emellertid nya problem. En av poängerna med permutationskriteriet har också, i
alla fall för tänkare som Tarski, varit att ge en matematiskt precis avgränsning 
av logiken som *inte* är beroende av sådana begrepp som "möjlig", "begreppsligt
sann" och liknande, som i en del filosofiska kretsar setts som suspekta.

## Referenser

---
tags: epidemiologi
title: En renare värld
author: Karl Pettersson
lang: sv
---

I förra inlägget refererade jag till @grimes12, som är en av de som
beskrivit en "epidemi" av kranskärlssjukdom i rika länder: en kraftig
ökning under 1900-talet, följd av en kraftig minskning, som
fortfarande pågår. Grimes argumenterar, som flera andra gjort, för att
någon smittsam infektion varit avgörande för dessa trender. Hans
artikel kommenterades av @Harvey2012, som drar paralleller med incidensen
i sår i tolvfingertarmen, vars upp- och nedgång under 1900-talet
i stor utsträckning överlappat motsvarande trender för kranskärlssjukdom.

När det gäller sår i tolvfingertarmen finns det en etablerad infektiös
förklaring: infektion med *Helicobacter pylori*. Harvey frågar sig om
denna bakterie även kan förklara epidemin av kranskärlssjukdom, eller
om någon förändring i miljön introducerat någon annan mikroorganism
parallellt med *H.\ pylori* och denna i sin tur påverkat kranskärlen.
Samtidigt kvarstår frågan vad det var som gjorde att sår i
tolvfingertarmen ökade så kraftigt just i rika länder
under 1900-talet.

@Brown2000 beskriver vissa epidemiologiska egenskaper hos *H.\ pylori*
som kan ge ledtrådar i denna fråga. Infektion med bakterien förekommer
mer eller mindre utbrett överallt i världen, men prevalensen är högre
i fattiga länder än i rika, och det verkar också som folk i fattiga
länder oftast smittas redan i barndomen. Samtidigt tycks effekterna av
infektionen variera beroende på vid vilken ålder folk drabbats. De som
drabbas tidigt har högre incidens i sår och cancer i magsäcken senare
i livet, men de som drabbas sent har högre incidens i sår i
tolvfingertarmen.

Utifrån detta går det att tänka sig att gradvis förbättrad hygien i
mer välbärgade länder under 1900-talet gjort att infektionen skjutits
upp senare i livet, vilket lett till att folk i större utsträckning
drabbats av sår i tolvfingertarmen. Dödstalen i magcancer borde
samtidigt ha minskat, vilket de också gjort i de flesta länder så
långt tillbaka det finns någorlunda tillförlitlig statistik. Vid en
viss tidpunkt har sedan ytterligare hygieniska förbättringar, kanske
tillsammans med andra faktorer, som antibiotika, lett till att
infektionen minskat i alla åldersgrupper, varefter även sår i
tolvfingertarmen minskat.

Kan en liknande utveckling av förekomsten av infektioner även ha
spelat en viktig roll för tidstrenderna när det gäller
kranskärlssjukdom? Flera olika mikroorganismer har kopplats till
aterosklerotiska sjukdomar, och *H.\ pylori* är en av dem
[@Lawson2016]. Kan infektioner med dessa organismer vara mer benägna
att orsaka ateroskleros med allvarliga komplikationer om folk drabbas
av dem i vuxen ålder, utan tidigare immunitet? Äldre människor är
otvivelaktigt mer utsatta för aterosklerotiska sjukdomar än yngre.
Tidiga tecken på ateroskleros kan ses i barndomen men behöver inte
nödvändigtvis utvecklas till allvarlig kärlsjukdom. @Hagg2011 har
använt ^14^C (från kärnvapenprov i mitten av 1900-talet) för att
uppskatta åldern på behandlingskrävande plack i halspulsådern hos 29
patienter, och inga av dessa plack visade sig vara äldre än 15 år,
trots att patienternas medelålder var 68 år.

En hypotes skulle då vara att allt fler personer i regioner som
Nord- och Västeuropa, Nordamerika och Australien under 1900-talet
kommit att drabbas av aterogena infektioner i vuxen ålder snarare än
under barndomen, vilket, i samverkan med andra riskfaktorer,
lett till att att många av dem efter ytterligare något decennium
drabbats av hjärtinfarkt eller andra aterosklerotiska sjukdomar.
Till slut har dock infektionerna spridning bromsats så mycket att
incidensen minskat även bland vuxna, varefter även hjärtinfarkterna
börjat minska. Givet en latenstid för utveckling av hjärtinfarkt på
i genomsnitt ca 10 år kan incidensen i infektionerna bland vuxna ha
kulminerat t.ex.\ på 1960-talet i
[Sverige](https://mortchart.klpn.se/charts/ihdpop4290s15e18meantrue.html) och 
[England](https://mortchart.klpn.se/charts/ihdpop4310s15e18meantrue.html),
och kanske på 1940-talet i
[USA](https://mortchart.klpn.se/charts/ihdpop2450s15e18meantrue.html).

Det är viktigt att hålla i minnet att ökningarna av dödstalen i
kranskärlssjukdom under 1900-talet ägt rum parallellt med sjunkande
dödstal i andra typer av cirkulationssjukdom, som slaganfall och
hypertensiv och reumatisk hjärtsjukdom. Japan och flera sydeuropeiska
länder hade i mitten av 1900-talet jämfört med anglosaxiska och
skandinaviska länder låga dödstal i kranskärlssjukdom, speciellt
bland män, men inte nödvändigtvis i de andra cirkulationskategorierna.
Efter hand har dessa länder uppnått ökat välstånd och anammat en
mer västerländsk livsstil. I vissa avseenden har mönstret för
kranskärlssjukdom också blivit mer västerländskt, t.ex.\ ökad *kvot*
mellan mäns och kvinnors dödstal. Men det har inte blivit några nya
epidemier med ökade dödstal i kranskärlssjukdom: tvärtom har dessa
minskat från de från början relativt låga nivåerna. Kanske kan det
förklaras av att länder som Japan genomgått en snabb modernisering och
gått mer direkt från hög incidens i aterogena infektioner i barndomen 
till generellt låg incidens i dessa och hoppat över mellanstadiet
med hög incidens i vuxen ålder.

I dagens värld har många låg- och medelinkomstländer höga dödstal i
cirkulationssjukdom, i varje fall enligt de uppskattningar som finns
tillgängliga via @gbdresults. I vilken mån upplever dessa länder
epidemier av kranskärlssjukdom liknande de anglosaxiska och nordiska
länderna under 1900-talet? Generellt verkar inte åldersspecfika
dödstal i dessa länder ha ökat under 2000-talet, varken för
cirkulationssjukdom generellt eller för kranskärlssjukdom (ischemisk
hjärtsjukdom i GBD:s klassifikation), inte ens bland medelålders män.
Kanske kommer fortsatta ökningar av välstånd att åtföljas av generellt
sjunkande dödstal, som för Japan och Italien. Samtidigt saknar låg-
och medelinkomstländer i stor utsträckning officiell statistik över
dödsorsaker, och det finns betydande osäkerhet i GBD-modellerna,
speciellt vid uppdelning i olika undergrupper av cirkulationssjukdom.

## Referenser

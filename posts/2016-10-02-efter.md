---
tags: epidemiologi, logik
title: Efter viruset
author: Karl Pettersson
lang: sv
---

I mitt [inlägg här den 7
augusti](http://static-dust.klpn.se/posts/2016-08-07-form.html) diskuterade jag
John MacFarlanes idéer om vad det innebär att logiken är "formell". En central
tanke är att uppfattningen om logiken som formell kommer från Kants filosofi,
men att modern filosofisk debatt förlorat kontakten med dessa rötter, vilket
ger upphov till mycket förvirring. I ett avsnitt med rubriken *After
formality?* [@farlane00, s. 238--239] gör han en analogi med diskussionen i
@MacIntyre1981ava, ett litet mer allmänt känt filosofiskt verk.

@MacIntyre1981ava börjar med att beskriva en värld där vår naturvetenskapliga kunskap
gått förlorad: det finns bara litet fragment av vetenskapliga verk,
instrument som ingen vet vad de är till för och så vidare -- ett scenario som i sin tur
inspirerats av @miller60, en postapokalyptisk roman om hur munkar försöker
återskapa vetenskapen efter ett globalt kärnvapenkrig. Folk försöker ägna sig
åt vetenskap med hjälp av de bevarade fragmenten, men det blir förvirrat, och
användningen av de vetenskapliga begreppen kommer att bli mer eller mindre 
godtycklig när de inte sätts in i sitt ursprungliga sammanhang. MacIntyres
poäng är att nutida moralfilosofi (och kanske diskussion kring moral i
samhället i stort) befinner sig i en liknande belägenhet: han menar att den
använder sig av begrepp som härstammar från en antik världsbild, där människan
och naturen tänks ha någon sorts objektivt "mål", som gradvis övergetts sedan
renässansen.

Enligt MacFarlane gäller något liknande delar av logikens filosofi idag: alla
säger att logiken utmärker sig genom att vara "formell", men de har som sagt
tappat kopplingen till Kant, där denna karakteristik ursprungligen hör hemma.
Det resulterar i ett språk som slarvar bort viktiga distinktioner, är fullt av
tvetydigheter och ger upphov till diskussioner grundade på motstridiga
intuitioner där det inte går att komma någon vart, trots att filosoferna
bemödar sig att formulera tekniska kriterier för att precisera sina anspråk.

Jag undrar om inte den modell MacIntyre använder för moralfilosofin och
MacFarlane använder för logikens filosofi också i stor utsträckning kan
tillämpas när det gäller modern epidemiologi om åldersrelaterad sjuklighet, för
att förklara sådan problematik som jag diskuterade senast i förra inlägget.
Forskningsområdet har utvecklats ur äldre epidemiologi, som i huvudsak
studerade epidemiska infektioner, där varje infektion identifierades utifrån en
bakterie, ett virus eller annan mikroorganism som är nödvändig för att
infektionen skall uppstå. När epidemiologin från 1940-talet och framåt
flyttade över fokus till olika åldersrelaterade hälsoproblem kom idén om 
enkla, nödvändiga orsaker som definierade sjukdomarna att i stor utsträckning
överges, och i stället inriktades forskningen på anhopningar av "riskfaktorer"
[@stallones80]. Forskarna behöll den gamla begreppsapparaten, där de talade om
sjukdomar som om de vore klart avgränsade, men utan att något nytt tydligt
identitetskriterium formulerades.

Därmed har vi idag en vetenskap som på många punkter stämmer in på MacFarlanes
beskrivning av forskningen kring logikens formalitet: den är ofta matematiskt
sofistikerad, samtidigt som diskussionerna förbiser enkla distinktioner och
innehåller en massa tvetydigheter, när det gäller exempelvis vad för slags
utfall som mäts och vilka sjukdomsdiagnoser som ingår i utfallet. För att det
skall gå att göra statistiska analyser måste förstås dessa saker definieras på
ett precist sätt, men definitionerna verkar ofta mer eller mindre godtyckliga,
och anses ofta inte nödvändiga att reproducera. Ett av de senaste exemplen i
raden är det jag tog i upp i förra inlägget med @nestle16: en internationellt
ansedd vetenskaplig tidskrift återger en graf som sägs visa "mortalitet" på
y-axeln, utan att det någonstans framgår vad det är för slags mortalitet.

## Referenser

---
tags: epidemiologi
title: Nästan ett skifte
author: Karl Pettersson
lang: sv
---

[Den 15 juli](2019-07-15-australiensa.html) skrev jag om tidiga
utbrott av influensa A(H3N2) i Australien och andra länder på södra
halvklotet (t.ex.\ Nya Zeeland och Sydafrika) och ställde mig frågan
vilken risk det innebär för en motsvarande utveckling på norra
halvklotet, t.ex.\ i Sverige. Nu har några månader gått, och
influensaaktiviteten har klingat av på södra halvklotet. Än verkar det
inte finnas några tydliga tecken på ovanligt tidiga utbrott av
influensa A i norr. @infrapp4219 rapporterar sju
laboratorieverifierade fall av influensa A i Sverige vecka 42.
@flunewseurope rapporterar också låg influensaaktivitet i alla
europeiska länder, även om antalet fall för veckorna 40–42 är högre än
motsvarande veckor förra säsongen och fallen huvudsakligen är
influensa A, och de flesta av de subtypade A-fallen är A(H3N2).

Vad innebär en "tidig" säsong mer precist? Årsrapporter för tidigare
svenska influensasäsonger (tillgängliga via @fhmpubl) innehåller
diagram över säsongerna tillbaka till 1993/94. Under den tiden har
det bara inträffat två gånger att influensan toppat före jul:
1993 (säsong dominerad av A(H3N2)) och 2009 (året då A(H1N1)pdm09 dök upp).
Säsongen 1988/89 var också en A(H3N2)-dominerad säsong som föregår
de på nätet tillgängliga rapporterna men enligt artiklar
tillgängliga via @svdagstidn verkar ha toppat under december och
även var tillräckligt allvarlig för att ge upphov till tydliga
störningar i samhällsfunktioner. Om vi är på väg mot en sådan topp
borde det märkas under november.

Som framgår av tabellen i mitt inlägg [den 7 mars](2019-03-07-kallt.html)
var det A(H3N2) som var den klart dominerande subtypen av influensa A
i Europa från slutet av 1980-talet fram till 2009. Troligen medförde
detta att de flesta som växte upp då exponerades för A(H3N2) tidigt
och fick ett grundskydd, som gett viss immunitet även mot driftade
varianter. Från 2009 och framåt har emellertid säsonger dominerade av
A(H3N2) växlat med säsonger dominerade av A(H1N1)pdm09. Det kan ha
gjort att vi fått en ackumulering av barn som aldrig haft influensa
orsakad av A(H3N2) (som verkar drifta snabbare än A(H1N1)), och barn,
som utsöndrar mycket virus när de har influensa, verkar ha stor
betydelse när det gäller att driva influensaspridningen.

En likartad situation kan ha uppstått under 1980-talet. A(H3N2)
började cirkulera 1968 och var dominerande A-subtyp fram till 1977,
när en variant av A(H1N1) kom. Fram till 1987 växlade säsonger
dominerade av denna "A(H1N1)pdm77" med säsonger dominerade av A(H3N2).
Om det gjorde att immunitetsläget mot A(H3N2) bland barn var dåligt
mot slutet av 1980-talet kan det vara en förklaring till varför det
blev sådana tidiga och relativt häftiga utbrott år som 1988 och 1993.
Enligt vad som rapporteras av @cdcmmwrpast var det även under södra
halvklotets vintersäsonger 1988 och 1993 tidiga utbrott av A(H3N2) i
flera länder där. När det gäller antalet genomlevda A(H3N2)-dominerade
säsonger befinner sig kohorter födda ca 2000 och senare i ungefär samma
situation nu som motsvarande 30 år äldre kohorter gjorde 1988. Kan det
förklara varför det blivit tidiga utbrott av A(H3N2) i flera länder på
södra halvklotet under 2019? Kan i så fall Sverige och andra länder på
norra halvklotet räkna med liknande tidiga utbrott under den kommande
vintern?

Influensautbrott brukar delas in i "säsongsinfluensa" och "pandemisk
influensa", där den förra typen karakteriseras av gradvis antigendrift
hos virus som cirkulerar bland människor, och den senare typen
kännetecknas av att det kommer in ett "nytt" virus genom antigenskifte
mellan mänskliga virus och svin- eller fågelvirus, eller möjligen
genom utveckling direkt från dessa virus (som antas ha varit fallet
1918). Men vad som är ett "nytt" virus är inte något absolut. Även 1918
kan det ha varit så att äldre generationer utsatts för liknande virus
tidigare i livet, vilket kan ha bidragit till att de klarade sig
bättre än yngre. När A(H3N2) kom 1968 kan effekterna ha lindrats av
att N2-komponenten liknade den som cirkulerat sedan 1957, A(H2N2).
Likaså verkar det som tidigare cirkulation av A(H1N1) dämpade
effekterna av A(H1N1)pdm09 2009. Kanske kan situationen från
1970-talet och framåt beskrivas som omväxlande "småpandemier" av
A(H1N1) och A(H3N2)?

## Referenser

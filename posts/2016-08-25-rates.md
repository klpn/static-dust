---
tags: epidemiologi
title: Odödlig förvirring
author: Karl Pettersson
---

Häromdagen publicerade *Vox* en artikel vars rubrik säger att cancer numera är
den vanligaste dödsorsaken i 22 amerikanska delstater, och att det förvånande
nog är goda nyheter [@belluz1608]. När jag såg detta hoppades jag på en
klargörande redogörelse av grundläggande distinktioner, som media ofta
förbiser, t.ex.\ mellan absolut antal döda, andel dödsfall och åldersspecifika
dödstal. Dessvärre innebar detta att jag hoppades för mycket. Först är det ett
diagram över antalet dödsfall i cancer och hjärtsjukdom i USA under perioden
1950--2014, som visar att cancer blivit vanligare relativt hjärtsjukdom och en
karta över delstaterna, som visar ett cancer under 2000-talet blivit
dominerande i flera stater, speciellt på västkusten. Därefter följer diagram
över incidens- och dödstal i cancer i USA 1975--2012. Incidensen har
stabiliserats sedan 1990-talet och under 2000-talet till och med minskat bland
män^[Detta skiljer USA från Sverige, där incidensen ökat (fast dödstalen
minskat). Kanske har ökad diagnostik av bröst- och prostatacancer och trender i
hudcancer inte haft samma betydelse i USA som i Sverige under perioden -- som
jag visade på [den 23 december förra
året](http://klpn.se/2015/12/23/skylla-pa-otur/) drivs de svenska trenderna av
ett fåtal vanliga cancerformer snarare än av cancer i allmänhet.], och
dödstalen har minskat sedan 1990-talet.

Incidens och dödstal är antalet rapporterade sjukdomsfall och dödsfall i
relation till folkmängden: det som redovisas är åldersjusterade tal, som är
sammanvägning av dessa talen för smalare åldersintervall.
Här borde artikelförfattaren ha påtalat att åldersjusterade dödstal kan minska
trots att det absoluta antalet dödsfall ökar: det kan ske genom att folkmängden
ökar eller att åldersstrukturen förändras (exempelvis genom minskade dödstal i
hjärtsjukdom). Men i stället förklaras de minskade dödstalen som att bland de
personer som diagnostiseras med cancer är det färre som dör av det, vilket är
något helt annat, som vore förenligt med att dödstalen i cancer vid en viss
ålder ökat: något som knappast hade kunnat betraktas som goda nyheter.
Trenderna för incidens kommenteras inte.

Artikeln redovisar även diagram över hur fördelningen av dödsorsaker förändras
i relation till åldern, från @yau1601. Dessa förklara också på ett förvirrande
sätt: de påstås visa "risker" för dödsfall, och det sägs att risken för död
genom yttre orsaker börjar sjunka i 20-årsåldern. Men det diagrammet visar är
ju betingande sannolikheter för att en person dött av en viss orsak givet att
personen dött vid en viss ålder. Totaldödligheten ökar med stigande ålder, och
en sjunkande andel för yttre orsaker är då förenlig med att de åldersspecifika
dödstalen (och därmed risken att dö inom en snar framtid) ökar (vilket också
sker i de flesta befolkningar, bl.a.\ genom äldre personers ökande sårbarhet för
fallolyckor). Till råga på allt talas det om "circulatory causes (i.e., heart
disease)", fast cirkulationssjukdomarna är en övermängd till hjärtsjukdomarna
och även inkluderar exempelvis slaganfall.

En annan sak att lägga märke till är att @yau1601 redovisar åldersspecifika
andelar i åldersgrupper ända upp till över 100 år, baserat på CDC:s öppna data.
Som jag skrev om [den 23 december
2013](http://klpn.se/2013/12/23/namnd-men-anda-glomd/) har de till och med
tillgängliggjort mikrodata över dödsorsaker (dock utan information om de
avlidnas lokalisering inom USA). I förra veckan kom Socialstyrelsens senaste
svenska statistik, för 2015 [@sosdorstat]. Tabell 4A i deras Excelfil, där
dödsorsakerna redovisas på den mest detaljerade nivån i ICD-10 har
femårsintervall upp till 85--89 år och ett öppet intervall för åldersgruppen
90-- år. WHO:s data, som brukar släpa efter något år i förhållande till
Socialstyrelsen, har 95-- år som öppet intervall. Socialstyrelsens
statistikdatabas, som, såvitt jag vet, är den enda öppna källan till aktuell
statistik över dödsorsaker på landstingsnivå använder 85-- år. Detta är till
och med mindre detaljerat än den äldre statistiken för 1969--1996, som använder
90-- år på landstings- och kommunnivå [@scbdor].

Att ha öppna intervall för 85-- eller 90-- år ter sig tvivelaktigt för en
befolkning som nutidens svenska, där medianåldern för dödsfall bland kvinnor är
över 85 år (för vissa dödsorsaksgrupper, som hypertonisjukdom, till och med
över 90 år). Detta speciellt med tanke på att dödsorsaksmönstret i olika
befolkningar tenderar att
variera med åldern efter 85 års ålder, som framgår av t.ex.\ diagrammen hos
@yau1601. Som jag visade på [den 22 augusti
2013](http://diversepedanteri.blogspot.se/2013/08/daligt-inflytande.html) är
det också så att dödsorsaksmönstret vid hög ålder varierar en del mellan
Sveriges landsting. Det finns välkända problem med att rapportera dödsorsaker bland
äldre, som ofta har flera olika hälsoproblem, men även ur det perspektivet vore
mer detaljerade redogörelser användbara för att upptäcka konstlade trender, som
beror på att praxis varierar mellan t.ex.\ olika delar av Sverige.

##Referenser

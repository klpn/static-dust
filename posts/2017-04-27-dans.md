---
tags: epidemiologi
title: Olustig dans 
author: Karl Pettersson
lang: sv
---

Vårvintern 2006, när jag fortfarande bodde i Hallstahammar, kunde jag genom
lokaltidningen, Vestmanlands Läns Tidning, notera att ett par ungdomar i
Västerås råkat ut för meningokockinfektion, och att det var något som verkade
vålla ganska mycket oro bland unga där, även om de båda drabbade tillfrisknat. Det
blev desto värre i april, när en tredje ungdom drabbades och hastigt dog: det
hamnade på kvällstidningens löpsedlar. Ytterligare några veckor senare
observerade jag nya rubriker från Aftonbladet: en flicka från Uppsala hade fått
feber, varefter hon tvingats amputera händer och fötter. Även i detta fall var
meningokocker orsaken [@buskas060504].

Nu i veckan har denna bakterie åter fått medial uppmärksamhet i Sverige, därför
att två barn i Nyköping drabbats, varav ett har dött [@kinnander1704]. När jag
var på besök i Hallstahammar över påsk såg jag att de satt upp anslag om en
föreläsning som skulle äga rum nu i går, och som ordnades av ett företag som
erbjuder personlig assistans: en ung dam skulle berätta om hur hon som 17-åring
drabbats av blodförgiftning och tvingats till amputation. Länstidningen
publicerade också en artikel om henne [@forsman170425]: det var meningokocker,
och av allt att döma är hon Uppsalaflickan som fick feber 2006.

Våren 2006 fanns det inget kausalt samband mellan fallen i Västerås och det i
Uppsala, samtidigt som de Västeråsfallen säkert påverkade den mediala
uppmärksamheten kring Uppsalafallet. Nu dyker det alltså upp två påminnelser om
sjukdomen samma vecka som inte tycks ha något samband alls med varandra. En
risk är att folk börjar tro att det är en sjukdom med hög incidens i Sverige.
Men statistik över anmälda fall från @fhmmeni visar att det rapporteras ett
50-tal fall årligen, och att det legat relativt stabilt under åtminstone de
senaste 15 åren. Vissa år sker det ökningar: 2012 rapporterades 106 fall, med
en ovanlig överrepresentation av personer över 50 år. Det finns också, via
@sossltv, statistik över sjukhusvårdade för meningokockinfektion, där antalet
ligger i samma storleksordning som antalet anmälda fall. Nedanstående diagram visar
fördelning av kön och ålder, i femåriga åldersintervall från 0--4 till 80--84
år plus det öppna intervallet 85-- år, hos de sjukhusvårdade under de år som täcks av
statistiken.

![Antal sjukhusvårdade för meningokockinfektion Sverige 1998--2015, med
åldersgrupperna summerade över år. Kod i 
[gist](https://gist.github.com/klpn/8f03c091aeda804c3a05924dbf02e3f6)
.](../images/Sv9815MeniSjukh.svg)

Bland fallen finns det alltså en överrepresentation av barn under 5 år och
ungdomar i åldern 15--19 år. Små barn är förstås utsatta för alla möjliga
infektioner. Men överrepresentationen av äldre tonåringar, i relation till både
yngre och äldre åldersgrupper, är kanske litet överraskande (och ovanligheten
av svåra infektioner i den åldersgruppen i Sverige är säkert en bidragande
orsak till att dessa fall tenderar att få medial uppmärksamhet). De
förklaringar jag sett har handlat om tonåringars livsstil med täta sociala
kontakter, som bidrar till smittspridning. @MacLennan2006 studerade samband
mellan olika beteendefaktorer och bärarskap av meningokocker (vilket
uppenbarligen är ett nödvändigt, fast långt ifrån tillräckligt, villkor för
sjukdom) hos brittiska ungdomar i åldern 15--19 år. De konstaterade i en
multivariat analys att rökning, antal besök på pub eller klubb senaste veckan
och antal kyssta personer senaste veckan kunde kopplas till högre frekvens av
bärarskap. Bland de som inte rökte, inte kysstes och inte varit på lokal var
andelen bärare mindre än 10 procent; bland de som både rökte, kysstes och varit
ute mer än två gånger var den över 30 procent. Några könsskillnader i bärarskap
fanns inte, vilket de kontrasterar med äldre studier som visat på att bärarskap
skulle vara vanligare bland pojkar. Könsskillnader för sådana beteendefaktorer
som medför smittspridning kan variera mellan tider och platser. Bland
sjukhusvårdade svenskar i övre tonåren finns som synes en viss
överrepresentation av flickor, men det är möjligt att det är en slumpmässig
avvikelse.

##Referenser

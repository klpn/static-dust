---
tags: epidemiologi
title: Virala fyrverkerier
author: Karl Pettersson
lang: sv
---

Nu till nyår hade DN en artikel om spridning av smittor som influensa
och covid-19 [@letmark241231]. Det påstår att virus sprids "med hög
fart", därför att vi "träffas och umgås med varandra ganska tätt" vid
jul och nyår. Ja, vi har nu haft två influensasäsonger i rad där de
rapporterade fallen toppade just årets sista vecka. Men det är viktigt
att komma ihåg att detta beror på att smittan byggts upp
veckorna innan, när folk träffats på skolor och arbetsplatser. Om de
rapporterade fallen toppar kring nyår, innebär det att $\r$ är på väg
ned. Som också påtalas i artikeln tenderar smittspridningen sedan ofta
att öka efter vårterminens start, men om mycket immunitet hunnit
byggas upp före nyår, kan det hända att det inte blir någon senare topp.

[Den 25 november](2024-11-25-vag.html) skrev jag litet om utvecklingen
under hösten, där covid-19 hamnat på en platå, mykoplasma i luftvägarna
nått höga nivåer och influensan ännu inte tagit fart. Mycket av
rapporteringen ligger nu nere över helgerna, men data till och med
vecka 52 finns tillgängliga för Stockholm [@kulluftv5224]. Det är
fortsatt mycket små förändringar när det gäller covid-19, och
infektioner av *M. pneumoniae* är definitivt på väg nedåt. Influensa A
har ökat under december, men den befinner sig på lägre nivåer än
decembermånaderna 2021–23, och ökningen har bromsats upp vecka 52.
Som sagt återstår att se vad som händer när vårterminen börjar.

En viktig anledning till de tidiga influensatopparna de senaste åren
är säkerligen att immuniteten i befolkningen varit lägre än vanligt
under hösten efter att cirkulationen av influensa hållits nere under
pandemin. När nu både A(H1N1)pdm09, A(H3N2) och B/Victoria cirkulerat
efter 2021, kanske det innebär en återgång till ett mönster där
influensan oftast toppar efter nyår. Ett sådant mönster för
influnesatopparna har varit det vanliga i Sverige under lång tid. Som
jag visade på [den 22 juni 2020](2020-06-22-normal.html), med data
tillbaka till 1981, har dödlighetstoppar redan i december sammanfallit
med svåra säsongsinfluensor, som 1988 och 1993.

[Den 20 januari
2011](https://diversepedanteri.blogspot.com/2011/01/treklover.html)
skrev jag på min då aktiva blogg om orsaksspecifik dödlighet i Sverige
per månad, för åren 1969–86, då ICD-8 användes och månadsstatistik
över underliggande dödsorsaker i Sverige publicerades, som sedan
gjorts tillgänglig via @scbdor1196. För perioden med ICD-10, från 1997
och framåt, finns liknande statistik numera tillgänglig via
@sosdormanad. Statistiken för den äldre perioden finns publicerad för
alla åldrar och åldrar från 75 år, medan den för den nyare perioden
endast finns för alla åldrar.

För månadsstatistiken baserad på ICD-8 finns för luftvägsinfektioner
kategorierna "akuta luftvägsinfektioner och influensa" (ICD-8 460–478)
och "lunginflammation" (ICD-8 480–486), men för den nyare statistiken
finns den sammanslagna "influensa och lunginflammation" (ICD-10 J09–J18),
en benämning som flera gånger gett upphov till förvirring, vilket jag
skrev om [den 14 mars 2020](2020-03-14-enkel.html). @Fig:f27 och @fig:f28
visar döda kvinnor och män i Sverige per månad 1969–86 för de nämnda
luftvägskategorierna från ICD-8, och @fig:j0918 visar motsvarande data
för influensa och lunginflammation 1997–2024, med preliminär statistik
till september 2024.^[Figurerna kan återskaps med R genom att klona
[bloggförrådet](https://github.com/klpn/static-dust.git) och köra
`2025-01-02-fyr.r` i underkatalogen `postdata/2025-01-02-fyr`.
För statistiken för 1969–86 reserverar jag mig för transkriptionsfel.]

![Döda per kön och månad 1969–86 akuta luftvägsinfektioner och influensa Sverige.](../../images/se_6986_f27.svg){#fig:f27 width=100%}

![Döda per kön och månad 1969–86 lunginflammation Sverige.](../../images/se_6986_f28.svg){#fig:f28 width=100%}

![Döda per kön och månad 1997–2024 influensa och lunginflammation Sverige.](../../images/se_9724_j0918.svg){#fig:j0918 width=100%}

Det är tydligt att dödlighetstoppar redan i december eller januari
varit ganska ovanliga under båda perioderna. År 1969 kom pandemin med
A(H3N2), och den toppade kring nyår, vilket syns på båda
luftvägskategorierna. Efter en lugn säsong 1970/71 blev det på nytt
en topp i slutet av 1971, som möjligen skulle kunna betecknas som
en andra pandemivåg i Sverige. I övrigt är det svårt att se några
klara decembertoppar under hela perioden. De svåra A(H3N2)-säsongerna
1988/89 och 1993/94 inträffade alltså under perioden då månadsstatistik
över dödsorsaker inte publicerats, även om statistiken över total
dödlighet talar sitt tydliga språk, som jag visat på i tidigare inlägg.
För perioden med ICD-10 går det att se december- eller januaritoppar
i influensa och lunginflammation kring millennieskiftet, 2003/04,
2016/17, och de senaste åren, från 2021/22.

En viktig sak är att dessa luftvägskategorier inte fångar upp all
överdödlighet relaterad till influensa. Den mindre kategorin baserad
på ICD-8 är troligen relativt specifik för influensa, men inte speciellt
sensitiv. Kategorierna för lunginflammation, eller "influensa och
lunginflammation" är varken speciellt sensitiva eller specifika.
Som jag visade på i mitt inlägg från 2011 är det en hel del
influensarelaterad dödlighet som tillskrivs hjärtsjukdomar, och på
senare år säkerligen demens. Som ett exempel visar @fig:f24_75
nedan dödsfall bland kvinnor och män 75 år och äldre i Sverige
1969–86 med "annan ischemisk hjärtsjukdom" (ICD-8 411–414) som
dödsorsak.

![Döda per kön och månad 1969–86 annan ischemisk hjärtsjukdom Sverige.](../../images/se_6986_f24_75.svg){#fig:f24_75 width=100%}

Här syns t.ex.\ tydliga toppar som sammanfaller med
influensatopparna marsmånaderna 1976 och 1983. Det kan noteras att
detta också är en ganska diffus kategori, där många dödsfall i dag
troligen hade tillskrivits t.ex.\ demens, i enlighet med de trender
jag senast tog upp i inlägget [den 9 december förra året](2024-12-09-quiz.html).

Det finns också flera säsonger under sent 1970-tal och tidigt 1980-tal
där det tycks ha varit mycket litet influensarelaterad dödlighet.
Detta sammanfaller med återintroduktionen av A(H1N1) 1977, där äldre
generationer skyddades av immunitet som de förvärvat när subtypen
cirkulerade före 1957. Av liknande skäl gav inte heller pandemin 2009,
med A(H1N1)pdm09 upphov till någon tydlig topp i dödlighet. Även säsonger
dominerade av influensa B, som också haft låg medelålder bland fallen
och medfört låg dödlighet, har förekommit. Ett exempel kan vara 1983/84.
I mars 1984 rapporterades att det varit hög influensaktivitet i
Moskva, primärt kopplad till influensa B, och att de flesta drabbade
var barn och unga vuxna [@cdcmmwr3310flu]. Den nådde tydligen också
Sverige, och artiklar som kan sökas via @svdagstidn tyder på en topp
i Stockholm under första halvan av april, samtidigt som dödligheten
alltså var på låga nivåer.^[Vissa kan ha fått den och tillfrisknat,
för att sedan råka ut för dystrare öden framåt sommaren.] De relativt
höga dödstalen den kanske sista säsongen med B/Yamagata 2017/18,
när de drabbade var äldre, som jag skrev om
[den 8 februari 2020](2020-02-08-snall.html), visar att detta beror på
immuniteten i befolkningen, och inte på att influensa B skulle vara
lindrigare i sig.

## Referenser

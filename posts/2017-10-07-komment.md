---
tags: epidemiologi
title: Det negativa Stockholm
author: Karl Pettersson
lang: sv
---

I förra inlägget skrev jag om hur förmaksflimmer på senare år blivit allt
vanligare som underliggande dödsorsak i Sverige, och att det kan bero på att
slaganfall allt oftare kommit att rapporteras som komplikation till
förmaksflimmer. En sådant mönster finns även internationellt, och de
modelleringar som ligger till grund för Global Burden of Disease har sökt ta
hänsyn till detta. Utöver standardmodellerna, där de utgår från officiell
statistik, om sådan finns tillgänglig, fördelar om så kallade skräpkoder och så
vidare, har de speciella modeller, där de justerar resultaten utifrån 
bl.a.\ uppskattningar av prevalens av förmaksflimmer med hjälp av programmet DisMod-MR
(flödesschema tillgängligt via @ghdxcod2). Enligt rådata, direkt från svensk
statistik, orsakade förmaksflimmer 1,2 procent av alla dödsfall bland svenska
kvinnor 1990, vilket 2015 hade ökat till 3,4 procent. I den slutliga
CodCorrect-uppskattningen, efter alla deras justeringar, skedde under
motsvarande tidsperiod en blygsammare ökning, från 1,6 till 2,9 procent
[@ihmecodviz]. Bland män skede, baserat på rådata, en ökning från 0,6 till
2,4 procent, men från 0,9 till 1,8 procent, baserat på CodCorrect. Om vi ser
till åldersjusterade dödstal per 100\ 000 personer var de, enligt rådata,
5,6/5,7 bland kvinnor/män 1990 och 10,4/12,6 2015. Med den CodCorrect-justerade
uppskattningen var de 7,5/8,2 1990 och 9,2/9,3 2015 (med överlappande intervall
för skattningarna). För demens och Parkinsons sjukdom används också speciella
modeller, och de talar på motsvarande sätt emot att det skett signifikanta
ökningar av åldersjusterade dödstal i dessa sjukdomsgrupper i t.ex.\ Sverige,
fast dödstal beräknade direkt utifrån officiell statistik visar på sådana
ökningar.

Dock finns vissa konstigheter med de rådata som matats in i studien. Via
@ihmecodviz går det att observera trender från 1980 och framåt. Om vi ser till
tidstrender för kranskärlssjukdom i Sverige ser det ut som andelen dödsfall
enligt rådata (som uppges vara baserade på "vital registration") var lägre åren
före 1987 än senare år. Men det är tvärtemot vad som rapporterats i den
officiella statistiken (se
[Mortalitetsdiagram](http://mortchart.klpn.se/charts/ihdall4290s1e1meanfalse.html),
som bygger på data från @whomort, som kommer direkt från officiell statistik).
Hos @ihmecodviz finns en enkel regional indelning av Sverige: det går att visa data
för Stockholmsregionen eller för resten av Sverige utanför Stockholmsregionen.
Om jag väljer Sverige utanför Stockholm stämmer trenderna bättre med den
officiella statistiken, men då är det absoluta antalet dödsfall för vissa år
högre än för hela Sverige. Har det inträffat ett negativt antal dödsfall i
Stockholm? Väljer jag Stockholm ser det ut som det bara inträffade omkring ett
dussintal dödsfall i kranskärlssjukdom per år under 1980-talet. Detta samtidigt
som det finns regional statistik för orsaksspecifik dödlighet i Sverige
tillgänglig online från 1969, via @scbdor. Vem vet i vilken mån det finns
liknande inkonsistenser i deras indata för andra befolkningar?

I övrigt har jag här på bloggen gjort litet uppdateringar av funktionaliteten
för kommenterar. Sedan jag slutade med Wordpress och övergick till att generera
bloggen offline med Hakyll, vilket jag skrev om [27 juni förra
året](http://klpn.se/2016/06/27/trasslig-press/), har jag använt Disqus, ett
proprietärt system för kommentarer som ägs och körs av ett amerikanskt företag. Jag
kan inte både äta kakan och ha den kvar: vill jag ge folk möjlighet att ladda
upp kommentarer eller annat innehåll online, kan jag inte ha en webbplats med
bara HTML+CSS utan måste lägga in något program som hanterar kommentarer, oavsett om det
körs hos mig eller någon annan. Nu har jag övergått till
[Isso](https://posativ.org/isso/), en enkel kommentarserver som jag kör själv.
Både bloggen och Isso körs på en server i molnet med OpenBSD och nginx 
(jag har inte fått Isso att fungera ihop med den inbyggda webbservern i detta
operativsystem). I samband med detta har jag även gått över till HTTPS. En
sådan lösning, där en snutt Javascript bäddas in i varje inlägg, och
kommentarer lagras i en SQLite-databas ("[b]ecause comments are not Big Data") är, 
för en blogg som min, där bara jag själv redigerar inläggen, att föredra
framför ett system som Wordpress, där hela bloggen hämtas från en databas med
hjälp av ett komplext PHP-program. I synnerhet om detta system inte fungerar för att
ladda upp inlägg som jag vill.

## Referenser

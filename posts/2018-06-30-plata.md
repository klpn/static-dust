---
tags: epidemiologi
title: Italiensk platå
author: Karl Pettersson
lang: sv
---

Ett tema i sommarpratet jag skrev om i förra inlägget är att vi snart skall
kunna leva i 150 år. Nu rapporterar Sveriges Radio om en ny rapport, enligt
vilken dödstalen inte ökar exponentiellt med stigande ålder efter 105 års
ålder, utan verkar nå en platå [@sundberg180629]. Forskaren Ingmar Skoog
intervjuas och säger att denna platå "tyder på att vi inte har nått gränsen för
hur gamla vi kan bli, att det inte finns någon bortre biologisk gräns". Det är
frågan om en studie där forskarna tittat på alla italienare som varit minst 105 år
gamla under perioden 2009--15: dessa är 3836 personer födda under perioden
1896--1910, och huvudresultatet är alltså att dödstalen är "essentially
constant" efter 105 års ålder [@Barbi1459].

Det är inte första gången sådana platåer i dödstalen vid hög ålder observerats.
Men tidigare studier har gett delvis motsägande resultat, och det har funnits
problem med datakvaliteten. Exempelvis visade @riggs92boundary, med data från
USA för perioden 1956--87, på att dödstalen till och med verkar sjunka med
stigande ålder efter ca 100 års ålder. Men här kan det finnas anledning att
ifrågasätta underliggande data över personernas ålder. Det åldersrekord i
världen som är allmänt accepterat som tillförlitligt är Jeanne Calment, som dog
1997, 122 år gammal, men av tabellerna i artikeln framgår att det är 49
amerikanska kvinnor och 32 män som skulle ha varit minst 123 år vid sin död. Om
andelen med felaktig ålder ökar med stigande (rapporterad) ålder, skulle det
kunna förklara att dödstalen ser ut att minska med åldern. I den nu aktuella
studien har de krävt in födelsebevis för de äldsta individerna för att minimera
denna typ av fel.

Om dödstalen når en platå vid hög ålder, vad har det för relevans för frågan
"hur gamla vi kan bli"? Några punkter som kanske är lätta att förbise:

1. Modeller där dödstalen fortsätter öka exponentiellt med stigande ålder
   (Gompertzfunktionen) innebär inte heller att det finns någon absolut maximal
   livslängd, i bemärkelsen en finit ålder $x$ där andelen överlevare $S(x)=0$ i en
   godtyckligt stor befolkning. Dödstal är bundna på $[0,\infty)$, till
   skillnad från döds*risker*, i betydelsen sannolikheter för död, 
   som är bundna på $[0,1]$. Se @hirsch94 för diskussion om tolkningen av
   "maximal livslängd" i ett sådant sammanhang.
2. Även om dödstalen är konstanta ligger de på en hög nivå, motsvarande en
   årlig dödsrisk på nära 50 procent i den nu aktuella studien. Alltså är
   sannolikheten liten för en 105-åring att överleva många år.
3. Det kanske inte finns något enkelt sätt att få den *genomsnittliga*
   livslängden i en befolkning att närma sig 105 år. De allra flesta dödsfall
   kan då fortsätta inträffa i åldrar där dödstalen ökar exponentiellt.

En annan observation som görs av forskarna i den aktuella studien är att
dödstalen bland personer över 105 år verkar vara lägre i yngre kohorter. De
har här använt olika regressionsmodeller för att uppskatta dödstalen. En
fullständig Gompertzmodell, där dödstalen ökar exponentiellt med åldern, har
följande formel:

$$h(x)=a\exp(bx)\exp(\beta_1C+\beta_2M)$$

Här är $h$ hazardtal för död vid ålder $x$, $a$ är baslinje, $C$ anger födelsekohort
och $M$ anger kön. En konstant hazard, i relation till ålder, innebär att
$b=0$. När forskarna gör detta antagande faller $\beta_1$, koefficienten för
kohort, ut som negativ och statistiskt signifikant. Alltså ser det ut som
dödstalen är lägre i yngre kohorter. Men ålder och födelsekohort är relaterade
till varandra så att de som tillhör en yngre födelsekohort generellt varit
yngre under studieperioden. När de gör en fullständig regression enligt formeln
ovan blir det en positiv lutning för $b$ och åter en negativ lutning för
$\beta_1$, men ingen av dem blir statistiskt signifikant. Är det så att
dödstalen (vid en given ålder) är lägre i yngre kohorter, eller är det så att
dödstalen trots allt ökar långsamt med stigande ålder även efter 105 års ålder
och kohort är en markör för ålder? Forskarnas data verkar inte vara
tillräckliga för att besvara den frågan. Kön faller för övrigt inte ut som
signifikant i någon av modellerna, men det ingår relativt få män.

Det finns andra studier, som inte visat på någon minskning av dödstalen över
kohort vid mycket hög ålder. Ett exempel är @modig17, som studerat svenska
kohorter födda 1870--1901. De visar dock också på att dödstalen verkar nå en
platå motsvarande en årlig dödsrisk på nära 50 procent, som uppnås vid ca 107
års ålder för kvinnor och ca 103 års ålder för män. Trots minskade dödstal före
100 års ålder, som lett till en expansion av 100-åringar, och bättre kvalitet
på födelsedata i yngre kohorter har vi inte sett några spektakulära
åldersrekord de senaste decennierna. Calments rekord har som sagt stått sig
sedan 1997: sedan 1998 har ingen vars ålder kunnat verifieras ens uppnått 118
års ålder [@wiki:wldoldest]. På motsvarande sätt fick Sverige sin första
verifierade 111-åring 1985 och sin första 112-åring 1994. Rekordet innehas av
Astrid Zachrison, som dog på sin 113-årsdag 2008: efter henne har det inte
funnits någon i Sverige med tillförlitliga födelsedata som uppnått 112 år.
Sveriges, och även Nordens, äldsta nu levande person uppges vara en 110-årig
man [@wiki:sweoldest].

Ändå verkar det relativt klart att dödstalen vid mycket hög ålder i varje fall
inte ökar lika snabbt som i yngre ålder, så att det inte fungerar att
extrapolera kurvor över dödstal från medelåldern. Selektiv överlevnad av
personer med bättre hälsa är en faktor som diskuteras i den nu aktuella
artikeln, likaså det att mycket gamla personer kanske får bättre omvårdnad,
vilket också framhålls av Ingmar Skoog i radiointervjun. En annan förklaring
ges av den s.k.\ reliabilitetsteorin från @Gavrilov01, som jag skrev om [den 1
april förra året](2017-04-01-redundans.html). Enligt denna är det gradvis
förlust av redundans (reservkapacitet) som gör att dödstalen ökar med stigande
ålder. Efter hand närmar de sig ett system utan redundans, där den första
skadan, som förstör en komponent i systemet, blir fatal. Det är också viktigt
att hålla i minnet att vissa dödsorsaker som står för en hög andel av
dödstalen i medelåldern, som cancer, tenderar att plana ut före hög ålder.

## Referenser

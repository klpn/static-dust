---
tags: epidemiologi
title: Äldre skydd
author: Karl Pettersson
lang: sv
---

I förra inlägget skrev jag om den tidiga ökningen av influensa
A(H3N2) i Sverige. Denna subtyp tenderar ofta att ge hög sjuklighet
och överdödlighet i äldre åldersgrupper, men jag noterade att
IVA-belastningen tycktes förskjuten nedåt i åldrarna, jämfört
med tidigare A(H3N2)-säsonger. Så är det fortfarande, även om
överrepresentationen av yngre är något mindre än för några veckor
sedan [@iva_flu_kumulativ]. Av 72 IVA-fall som rapporterats denna säsong
är 13 0–15 år och 11 16–35 år. Det är lika många IVA-fall ≤35
år som för hela den senaste A(H3N2)-dominerade säsongen, 2016/17,
samtidigt som det då var 203 fall ≥65 år, jämfört med 26 fall
hittills denna säsong. Av säsongerna från 2014/15 är det annars
2017/18, dominerad av B/Yamagata, som hade flest fall ≥65 (256) och
2015/16, dominerad av A(H1N1)pdm09, som hade flest fall ≤35 (89).

Preliminär statistik för döda visar inte heller på någon tendens
till överdödlighet under den tid som influensan spridits denna säsong,
även om det finns eftersläpning för de senaste veckorna
[@scbpreldoda220103]. Det verkar som om de äldre hittills har
kunnat skyddas från influensa bättre än under tidigare säsonger.
Vaccinationstäckningen bland personer ≥65 i slutet av november
är något högre än tidigare säsonger [@infrapp5021], men det är
knappast tillräcklig förklaring. En annan förklaring kan vara
att äldre personer haft mindre kontakt med personer med
luftvägssymptom än under tidigare säsonger.

Kontakterna i samhället begränsas inte längre tillräckligt för att
hindra spridning av influensa och andra luftvägsinfektioner i skolor
och liknande, men det kan vara så att exponeringen för virus är mer
heterogen än före pandemin. Många arbetar hemifrån en betydande del
av tiden, och äldre och andra riskgrupper för influensa (som till stor
del överlappar med riskgrupperna för COVID-19) kan ha mindre kontakter,
speciellt med symptomatiska personer. Samtidigt kan vi inte veta hur
denna influensasäsong fortsätter utvecklas. Trenden för influensafall
varierar mellan olika delar av Sverige, med minskning i Svealand,
och ökande tendens i Götaland och Norrland, som kan accelerera efter
vårterminens start [@infrapp5221]. Dessvärre ses också en ökning bland
personer ≥65 vecka 52, men den kommer kanske inte att bli bestånde
om influensan fortsätter minska i yngre åldersgrupper.

Hur som helst innebär en situation som den vi har nu i Sverige, med
både hög cirkulation av influensa och snabbt ökande cirkulation
av COVID-19 (som allt mer domineras av Omikron), stor belastning på
samhällsfunktioner som sjukvård, som varit helt katastrofal om inte
andelen allvarliga fall av COVID hållits nere av tidigare immunitet
genom vaccin och infektion. Antalet bekräftade infektioner med
SARS-CoV-2 är högre än under de tidiga vågornas topp, och även
mörkertalet är sannolikt större än det varit sedan sommaren 2020,
på grund av högre andel infektioner med inga eller lindriga symptom
och ökad användning av antigentester i stället för PCR.

Hur hög en epidemivåg blir i termer av andelen samtidigt infekterade,
$I_{\text{max}}$, är bestämt av $\ro$ i enkla epidemiologiska
modeller. Trots att det är det mått som är mest uppenbart relevant
i relation till målsättningen att "platta ut kurvan" för att minska
påfrestning på sammhället har det i viss mån kommit i skymundan
jämfört med mått på det kumulativa antalet infekterade när
vågen börjar avta (flockimmunitetströskeln) eller när den ebbar ut
[@gomestw20211218]. I en enkel SIR-modell med homogen mottaglighet är
relationen följande, med en minimal andel initialt infekterade.

$$I_{\text{max}}=1-\hit+\hit\times\log(\hit)$$

Under pandemin har det diskuterats en del hur heterogen mottaglighet
kan sänka flockimmunitetströkslen och storleken på en epidemivåg,
vilket jag skrivit om t.ex.\ [den 25 oktober 2020](2020-10-25-kontakt.html)
Även $I_{\text{max}}$ kan generaliseras till en befolkning med heterogen
mottaglighet gammafördelad med formen $k$ [@Neipel2020], som
närmar sig det homogena taket när $k\rightarrow\infty$.

$$I_{\text{max}}=1-\hit-\hit\times(1+k)\times(\hit^{\frac{-1}{1+k}}-1)$$

$\ro=2$ kan möjligen vara en rimlig uppskattning för Omikron, om $\ro$
tolkas relativt det kontaktmönster och den fördelning av mottaglighet
som fanns i Sverige i slutet av 2021, inte hur varianten spridits i
en helt naiv befolkning med 2019 års kontaktmönster. Uppskattningen
kompliceras av att Delta har cirkulerat parallellt med lägre $\r$.
Om mottagligheten vore helt homogen skulle $\ro=2$ innebära att som mest 15
procent av befolkningen var infekterad vid ett tillfälle. Med
exponentialfördelad mottaglighet ($k=1$) blir denna andel 9 procent,
vilket kommer nära uppskattningar av vad som ser ut som en topp i
London [@onsinfsurv220107], och med stark heterogen mottaglighet
($k=1/10$) 2 procent. Det ter sig inte orealistiskt att uppåt 10 procent
av befolkningen även i Stockholm kommer att vara samtidigt
infekterad  när den nuvarande vågen toppar.

## Referenser

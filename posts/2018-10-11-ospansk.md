---
tags: epidemiologi
title: Inte spansk
author: Karl Pettersson
lang: sv
---

Måndagens avsnitt av Vetenskapens värld behandlade den värsta kända
influensapandemin i historien: den som inföll för 100 år sedan och fick namnet
"spanska sjukan" [@vetenskapens-varld-s29a6]. I verkligheten hade den, som
också påpekades i programmet, dock inte börjat i Spanien utan mer sannolikt i
USA, men spanska tidningar skrev om den på ett tidigt stadium, vilket förklaras
med att Spanien inte deltog i det pågående världskriget och att de då inte
hindrades av att dess omnämnande skulle riskera stridsmoralen. Det visades
intervjuer med svenskar som hade minnen av pandemin, fast dessa hade gjorts för
något decennium sedan: idag finns det inte många kvar som skulle vara
möjliga att intervjua (även om *någon* kanske finns, då Sveriges äldsta levande
personer är födda 1908, enligt @wiki:sweoldest180919).

Det visades hur forskaren Björn Olsen samlar material om pandemin. Jag
vet dock inte riktigt varför han trampar runt i tidningarnas
pappersarkiv på jakt efter notiser. Svenska dagstidningar (dock inte
alla dagstidningar än) från 1918 finns indexerade hos @svdagstidn.
Indexet är sökbart på nätet, även om tidningar utgivna 1903 och senare
bara kan läsas i fulltext på Kungliga biblioteket (och nu även några
universitets- och högskolebibliotek). En sökning på `influensa*` i
detta index ger klart fler träffar för 1918 (958) jämfört med åren
innan, men inte jämfört med åren efter på 1920-talet. Kanske har det
betydelse att det från början inte var alldeles klart att "spanska
sjukan" alls var en influensa: genom sin höga dödlighet bland unga
skiljde den sig från tidigare (och senare) influensor, och
influensavirus isolerades inte från människor förrän 1933.

En bild av kunskapsläget kring influensa åren före 1918 kan fås av en artikel
som @hedenius10 (för övrigt skriven av filosofen Ingemar Hedenius far). En rad
förmodade influensautbrott från 1173 och framåt listas: den senaste stora
pandemin var den i slutet av 1880-talet, samtidigt som utbrott av
säsongsinfluensa fortsätter. Det påstås att sjukdomens smittämne är den "af R.
Pfeiffer 1892 upptäckta influensabacillen". Det är bakterien 
*Haemophilus influenzae* som innan influensaviruset isolerades alltså troddes
orsaka influensa. Bakterien hade isolerats från luftvägarna hos folk med influensa,
men den har inget med influensa att göra, annat än den kan orsaka
komplikationer, som öron- och lunginflammationer. I Hedenius artikel nämns
vidare "neurasteni" som en allvarlig komplikation av influensa, och det sägs
att den som haft influensa bör "akta sig att för tidigt begynna med
intellektuellt arbete". Detta kan vara av intresse med tanke på dagens
uppmärksamhet kring neurologiska tillstånd som ME/CFS, som rapporteras vara
typiskt utlösta av influensa eller andra akuta virusinfektioner.

Idag har också denna säsongs första influensarapport publicerats
[@infrapp4018]. Aktiviteten är fortfarande mycket låg, som den brukar vara vid
denna tid på året (även om många går runt förkylda), och det sägs att det är
för tidigt att förutsäga vilken influensatyp som kommer att dominera säsongen
eller hur svår den kommer att bli. Under veckorna 21--39 har det rapporterats
626 laboratorieverifierade influensafall i Europa, varav 78 procent är
influensa A, som i sin tur är jämnt fördelade mellan A(H1N1)pdm09 och A(H3N2).
Om jag skulle ge mig på en gissning skulle det vara att det blir en säsong
dominerad av A(H1N1)pdm09, som jag skrev [den 17 juni](2018-06-17-extra.html):
denna typ har knappt cirkulerat alls i Sverige de senaste två säsongerna, och
flockimmuniteten kan då vara dålig, speciellt bland barn. Men som vanligt vet
vi inte när nästa pandemi står för dörren.

## Referenser

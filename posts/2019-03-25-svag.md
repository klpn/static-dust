---
tags: epidemiologi
title: Svaga punkter
author: Karl Pettersson
lang: sv
---

I förra veckan offentliggjorde SCB statistik över livslängden i
Sverige för 2018 [@scblt]. Enligt deras beräkningar är förväntad
livslängd 2018 vid födseln 84,25 år för kvinnor och 80,78 år för män.
Alltså överensstämmer det, som det brukar, med de beräkningar jag
presenterade [den 22 februari](2019-02-22-hopp.html), med en differens
på 0,01 år. Jag ställde mig i det inlägget frågan om livslängden
skulle fortsätta öka 2019. Det såg då ut som influensan varit relativt
lindrig och inte gett upphov till någon tydlig överdödlighet. Därmed
skulle vi kunna förvänta oss fortsatta ökningar, under förutsättning
att det inte kommer någon pandemi eller annan katastrof.

Influensarapporten för vecka 10 presenterar också diagram baserat på
en FluMoMo-modell för överdödlighet till följd av influensa
[@infrapp1019]. Resultatet är fortsatt att någon signifikant
överdödlighet inte kan ses, utom för vecka 52. Därmed skiljer sig
denna säsong från de 2014/15, 2016/17 och 2017/18, men liknar 2015/16.
Skälet är troligen att äldre personer har visst skydd mot
A(H1N1)pdm09, som dominerade även 2015/16. Visserligen har
medianåldern bland de laboratorierapporterade influensa A-fallen ökat,
från 48 år 2015/16 till 56 år denna säsong (till och med vecka 10),
och andelen fall över 65 år har ökat från 27 till 40 procent, men det
kan, som jag var inne på i förra inlägget, bero på förbättrad
immunitet och minskad incidens bland ungdomar och yngre vuxna (där de
flesta nu kanske hunnit genomlida en vända A(H1N1)pdm09) snarare än
verkligt ökad incidens bland de äldre. Den *rapporterade* incidensen
bland personer över 65 år har ökat från 92,9 fall 2015/16 till 207,1
fall per 100\ 000 invånare 2018/19, men det kan bero på ökad
provtagningsbenägenhet, då andelen positiva prover inte varit högre än
2015/16.

Förra säsongen, 2017/18, dominerades av influensa B, och medianåldern
bland dessa labbfall var 68 år. Det är ovanligt högt för influensa B,
vilket kan bero på att det inte varit några större B-utbrott på många
år, och att flockimmuniteten gradvis försämrats. Av årsrapporter för
tidigare influensasäsonger (tillgängliga via @fhmpubl) framgår att
medianåldern för labbfall med A(H3N2) varit ännu högre: 74 år för A
den A(H3N2)-dominerade säsongen 2016/17 och 72 år för A(H3N2) 2014/15.
Det är A(H3N2) som brukar ge upphov till mest överdödlighet: äldre
generationer har inte varit utsatta för denna subtyp, som kom 1968, i
unga år. Kommer det att bli på liknande sätt med A(H1N1)pdm09 när de
som är födda från 1950-talet (de äldre A(H1N1) som verkar besläktad
med A(H1N1)pdm09 försvann 1957) till kanske 1990-talet blir äldre?
Möjligen, men det förutsätter att A(H1N1)pdm09 i framtiden driftar och
anpassar sig snabbare än den gjort hittills, annars kommer den i
stället att dö ut, som jag var inne på i förra inlägget. Förr eller
senare kommer det också (om inte den mänskliga civilisationen hinner
gå under eller ett universellt influensavaccin hinner bli
tillgängligt) att komma någon ny pandemi som sopar bort de nu
cirkulerande A-subtyperna.

Våra kroppar har svaga punkter, som hjärtat och luftvägarnas
immunförsvar, som, när de försvagats med åren, riskerar att inte kunna
stå emot påfrestningarna av influensa. Detta ger upphov till
överdödligheten bland äldre under influensasäsonger. Hur skulle ett
system utan svaga punkter se ut? Ett sådant skildras av @holmes1858,
en dikt som handlar om en schäs som är så perfekt konstruerad att
varje del är lika stark som alla de andra. Den står färdig den 1
november 1755, samma dag som jordbävningen i Lissabon, och sedan
fungerar den problemfritt i 100 år, ända tills den 1 november 1855, då
hela kärran plötsligt kollapsar i en hög med sågspån, dessvärre medan
någon är ute och kör med den. Eftersom allt fallit ihop på en gång kan
ingen del pekas ut som orsak till sammanbrottet. [Den 17 juni
2014](http://klpn.se/2014/06/17/hemma-i-alderdomen/) skrev jag om hur
hög ålder (eller "senilitet", ICD-10 R54) fortfarande ibland kan
rapporteras som dödsorsak bland mycket gamla människor, och att en del
verkar betrakta det som ett ideal att folk skall dö på det sättet,
snarare än av någon "sjukdom" (se t.ex.\ @fernholm140606 för exempel
på sådana resonemang). Jag hävdade att det blir svårt att upprätthålla
detta allt eftersom vår kunskap om åldersrelaterade försämringar ökar,
så att dödsfall som tillskrivits senilitet i stället kommer att
tillskrivsa mer specifika tillstånd, som då blir betecknade som
"åldersrelaterade sjukdomar" eller "kroniska sjukdomar", om inte
"välfärdssjukdomar". Men kanske är tanken att våra kroppar är perfekta
konstruktioner i likhet med Holmes schäs, och att de, bara de sköts
rätt, kommer att fallera i ett svep, så att ingen dysfunktion i någon
del då kan pekas ut som primär orsak?



## Referenser

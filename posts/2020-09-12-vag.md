---
tags: epidemiologi
title: Vågiga säsonger
author: Karl Pettersson
lang: sv
---

Spridningen av COVID-19 ligger sedan ett par månader tillbaka på låg
nivå i Sverige. Vid en undersökning vid Umeå universitet och SLU i
Umeå har 3 fall av aktiv infektion hittats bland ca 10 000 provtagna
[@Ericsson200911]. Men kommer denna låga prevalens att hålla i sig? På
flera håll i Europa ses på nytt ökad rapporterad incidens i COVID-19,
fast de ökningarna i alla fall till stor del tycks bero på ökad
testning: olika modeller som i huvudsak är baserade på dödstalen
uppskattar att det verkliga antalet nysmittade i dessa länder
fortfarande är en bråkdel av antalet i våras [@Glattino2020].

Det är välkänt att influensapandemier tenderar att komma i vågor, där
incidensen ökar efter att ha minskat under en period. I någon mening
kan alla epidemier av influensa A de senaste 100 åren sägas vara
"vågor" av A(H1N1)-pandemin 1918, eftersom alla influensa A-virus som därefter
cirkulerat bland människor i någon större omfattning härstammar från
den pandemins virus, även om det ibland skett omsortering med gener
från svin- och fågelvirus, som orsakat nya pandemier. Men pandemin
1918 är berömd för att det i flera länder fanns ett mönster med en
första våg på våren eller sommaren och en andra våg på hösten, där den
andra vågen medförde mycket högre dödstal. Skräcken för den där andra
vågen har sedan funnits med vid senare pandemier. När det var dags för
nästa pandemi, 1957, spekulerades det i om den "bara var en
första våg av något mycket allvarligare" [@Elgh2007]. Spekulationer
kring en framtida mer aggressiv våg fanns också med i diskussionerna om
vaccination vid pandemin 2009, vilket jag skrev om t.ex.\ [den 21
november 2009](https://diversepedanteri.blogspot.com/2009/11/varsagod-och-valj.html).
När det gäller den nu aktuella pandemin modellerar @ihme_covid_swe
en höstvåg med högre dödstal än i våras i Sverige (och flera andra
länder), om inte 95 procent av befolkningen använder munskydd, vilket
huvudsakligen verkar bygga på uppskattningar av säsongseffekter.

Vad var det som gjorde höstvågen 1918 så farlig, jämfört med
sommarvågen? En möjlighet är att någon mutation ledde till ökad
spridning av virus med ökad benägenhet att framkalla svår sjukdom.
@Paulo2010 hart framfört en annan hypotes, att den höga dödligheten bland
de drabbade under höstvågen berodde på att de utsattes för högre
infektionsdos, vilket antas öka risken för svår sjukdom. Att de
utsattes för större mängd virus skulle i sin tur bero på att influensavirus
sprids lättare på hösten än sommaren: de antar en årlig cykel där
spridningen är som lägst 1 juli och som högst 1 januari. Därmed skulle också
$\mathcal{R}$-värdet ha legat marginellt över 1 på sommaren, vilket
då inneburit att sommarvågen klingade av med en mycket stor
andel av befolkningen fortfarande mottaglig.

Normalt brukar det knappast vara någon influensaspridning under
sommaren i områden med tempererat klimat. Att det ändå uppstod en
tydlig första våg på flera håll sommaren 1918 visar på extraordinära
förhållanden, som mycket låg tidigare immunitet inom framför allt
yngre åldersgrupper. A(H2N2)-pandemin 1957 började också spridas
internationellt på våren, men den fick inte fotfäste i Europa förrän
framåt hösten, och den toppade i Sverige under oktober och november.
Även A(H1N1)-pandemin 2009 uppmärksammades i slutet av april och
spreds långsamt i t.ex.\ Sverige under sommaren och början av hösten,
för att sedan öka snabbt i oktober och toppa i november. Vid
A(H3N2)-pandemin 1968 rapporterades i juli om epidemi i Kina. Det blev
sedan en mindre våg i Sverige under vintern 1968–69 och en större
andra våg under vintern 1969–70. Det verkar inte ha förekommit någon
omfattande spridning i Sverige under höstmånaderna något av åren.
Kanske blev denna pandemi mer "säsongsinfluensalik" därför att
NA-proteinet var samma som i A(H2N2), vilket kanske gav viss
korsimmunitet [@Kilbourne2006]. Pandemin 1889 är den äldsta som tas
upp av @Elgh2007, och den härjade i december. @Vijgen2005 har lagt
fram hypotesen att den rentav var orsakad av coronavirus. Vid svåra
säsongsinfluensor, som 1988 och 1993, har överdödligheten också ofta
toppat i december, som jag visade på i [22 juni-inlägget](2020-06-22-normal.html).

Det verkar alltså inte finnas tydlig evidens för att
influensapandemier tenderar att ge upphov till några svårartade andra
vågor utöver vad som kan förklaras av virusets säsongsbundenhet. För
pandemin som började 1968 kanske mönstret i Sverige avviker litet,
genom att den blev värre andra vintern än första. Något liknade verkar
ha inträffat i andra europeiska länder, samtidigt som den i USA gav
upphov till relativt hög sjuklighet och dödlighet redan vintern
1968–69 [@Kilbourne2006]. Kanske kan cirkulationen av A(H2N2), som
efter pandemin 1957 etablerat sig som säsongsinfluensa,
ha hindrat A(H3N2) från att få övertag i Europa säsongen 1968–69.

Nu tycks coronavirus i allmänhet ha en säsongsbundenhet som liknar
influensavirus, och SARS-CoV-2 spreds över världen under norra halvklotets
vintersäsong. Enligt modelleringar av @Neher2020 är det osannolikt med en
andra våg med högre topp än den första om det inte är så att viruset sprids
som lättast redan i november. Nu har de åtgärder som vidtagtis i Sverige och
andra länder troligen påverkat smittans spridning, och vi kanske skulle
få en värre höstvåg om vi helt slutade med dessa. Samtidigt borde inte en
höstvåg bli alltför svårkontrollerad med den nivå av åtgärder vi har idag.

Vi har klarat av skolstarten utan att fallen av COVID-19 stuckit iväg,
samtidigt som det är tydligt att andra luftvägsinfektioner (kanske
främst rhinovirus) ökat [@covrapp3620]. Det återstår att se hur vi
klarar oss igenom "pandemimånaderna" oktober och november och den
"hårda säsongsinfluensamånaden" december. Blir det inga stora ökningar
av COVID-19 under dessa månader behöver vi kanske inte vara så oroliga
för säsongsefffekter på spridningen av SARS-CoV-2.

## Referenser

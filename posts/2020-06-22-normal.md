---
tags: epidemiologi
title: Onormala månader
author: Karl Pettersson
lang: sv
---

[Den 2 maj](2020-05-02-1988.html) skrev jag om prognoser från förre
SCB-statistikern Åke Nilsson om att COVID-19 skulle medföra 5000–6000
dödsfall i Sverige, baserat på utfallet av tidigare svåra
influensasäsonger som 1988/89 och 1993/94 justerat för fler äldre i
befolkningen [@Nilsson2020]. Enligt de senaste siffrorna från
@scbpreldoda har det under perioden 16 mars–14 juni (veckorna 12–24)
dött 5877 fler personer än motsvarande datum 2019 och 5018 fler än
genomsnittet för motsvarande datum 2015–19. Vecka 22 är den första vecka
sedan vecka 12 där antalet nu rapporterade döda ligger inom
variationsområdet för 2015–19. Nilsson förutsåg att perioden med
överdödlighet skulle följas av en period med lägre antal dödsfall än
normalt för tiden på året, till följd av selektiv överlevnad, precis
som observerats vid influensorna. Detta kan slå igenom även om antalet
personer som via Folkhälsomyndighetens eller Socialstyrelsens system
rapporteras döda av COVID-19 inte är 0.

@Karlsten200618 låter Åke Nilsson och hans efterträdare vid SCB, Tomas
Johansson, utveckla sina synpunkter på överdödligheten.
Influensavågorna gjorde flera gånger per decennium att några tusen
äldre bara försvann utan att folk reagerade, trots att statistiken
funnits i alla år, vilket visar på nonchalans mot äldreomsorgen, säger
Nilsson. Johansson påtalar att det är ovanligt med sådan överdödlighet
så pass sent på våren: inte sedan 1927 har dödstalen under april och
maj varit så höga. Det är kanske inte så förvånande, med tanke på att
influensan i regel toppar tidigare och att det speciellt verkar gälla
de influensor som haft högst toppar, t.ex.\ i december 1988 och 1993.

En viktig faktor bakom variationen i influensasäsongernas svårighet
har varit växlingen mellan olika subtyper av influensa A (från
1970-talet framåt A(H3N2) och A(H1N1)) och influensa B, där
immunitetsläget hos olika kohorter varit varierande. [Den 7 mars
2019](2019-03-07-kallt.html) gjorde jag en översikt över vilka
influensor som cirkulerat i Europa säsongerna 1981/82 till 2008/09 och
i Sverige senare säsonger, baserat på information från @cdcmmwrpast
och @fhmpubl. @Fig:se_dseason_81_19_kv och @fig:se_dseason_81_19_m
visar antal dödsfall bland kvinnor och män i Sverige säsongerna
(perioden juni–juli) 1981/82 till 2019/20 per månad, med månadsnummer
i diagrammen färgkodade efter de influensatyper som cirkulerat
respektive säsong. Data över döda per månad till 2019 är tillgängliga
via @scbbirthdeathmonth och har sedan kompletterats med preliminära
uppgifter för januari–maj 2020 från @scbpreldoda.
Diagrammen  kan återskapas med Julia genom att klona
[bloggförrådet](https://github.com/klpn/static-dust.git) och köra
`./se_dseason_81_19.jl` i underkatalogen `postdata/2020-06-22-normal`.

![Döda säsongerna 1981/82–2019/20 kvinnor Sverige.](../images/se_dseason_81_19_kv.svg){#fig:se_dseason_81_19_kv width=100%}

![Döda säsongerna 1981/82–2019/20 män Sverige.](../images/se_dseason_81_19_m.svg){#fig:se_dseason_81_19_m width=100%}

Genom åren är det framför allt säsonger dominerade av A(H3N2) som gett
upphov till hög dödlighet, vilket säkerligen hänger samman med att denna
subtyp introducerats 1968 efter att inga A(H3)-virus cirkulerat sedan
åtminstone 1918 och nu levande äldre generationer har dålig immunitet.
Pandemin med A(H1N1)pdm09 2009 har bidragit till att det blivit färre
sådana svåra A(H3N2)-säsonger sedan dess och till att nya generationer
förvärvat grundläggande immunitet mot A(H1N1) tidigt i livet. Samtidigt
finns det risk att A(H3N2) slår tillbaka, när det blir en ackumulering
av unga som har sämre immunitet mot denna subtyp. Kanske bidrog detta
till de stora A(H3N2)-utbrotten i slutet av 1980-talet, när det varit
flera säsonger dominerade av tidigare A(H1N1) i kombination med B.

Bland män har det absoluta antalet döda generellt och amplituderna under
influensasäsongerna minskat över tid, trots fler äldre män i befolkningen.
Från 1990-talet och framåt har kvinnor ofta haft större överdödlighet
än män vid influensa. Det gör också att april 2020 sticker ut mycket
tydligare jämfört med övriga månader de senaste 25 åren bland män än
bland kvinnor. Under 1980-talet hölls medellivslängden bland män nere
framför allt av höga dödstal i kranskärlssjukdom, och hög förekomst
av detta kan också ha bidragit till överdödlighet i influensa. Som
jag var inne på t.ex.\ i förra inlägget verkat sårbarhet för
kärlsjukdom slå igenom starkare när det gäller COVID-19 än influensa,
vilket kan bidra till en återgång till det gamla mönstret med ökad
dödlighet bland män.

För ett par veckor sedan förklarades utredningen av mordet på Olof
Palme avslutad efter 34 år, vilket bidrog till att minska
uppmärksamheten kring COVID-19 i svenska medier. Anhållandet av den
enda person som dömts, och frikänts, ägde rum mitt under den nu ökända
decembermånaden 1988. Även mordet skedde under en av 1980-talets
influensasäsonger, om än inte en av de värsta. Palmes begravning den
15 mars 1986 [@palmebegravn] är ett mönsterexempel på något som inte
hade betraktats som godtagbart i Sverige denna vår: det samlades 1700
personer, varav många äldre politiker, från hela världen i Stockholms
stadshus, där det förekom flera inslag med körsång och folk hostade
och hackade under manifestationen så det hörs flera gånger i sändningen,
varpå följde en kortege genom Stockholm med 100\ 000 tätt packade
åskådare.

## Referenser

---
tags: datavetenskap
title: Ingen röst
author: Karl Pettersson
lang: sv
---

Sveriges Radio rapporterar om "smarta högtalare", det vill säga inbäddade
system som kan styras med rösten och kan kopplas samman med olika apparater i
ett hushåll [@lindblad180430]. Det sägs att "[m]ånga teknikanalytiker" anser
att framtiden är "att vi pratar med våra apparater istället för att knappa på
dem". Jo, i vissa sammanhang kan detta säkert innebära effektivisering.
Samtidigt är det lätt att tänka sig sammanhang där det skulle innebära
ineffektivisering. För en person med normalt fungerande händer och syn som
befinner sig i sitt kök går det t.ex.\ snabbare att vrida ugnsvredet till 200 grader
än att säga något i stil med "ugn, ställ in temperaturen på 200 grader".

Röststyrning av datorer är inte en ny idé. @hex20100409 ger exempel från filmen
*Blade runner* från 1982, som också illustrerar svårigheten att skapa ett
vettigt röststyrt användargränssnitt för att göra mer komplexa saker än att
starta ett program, göra en enkel Googlesökning eller läsa in löpande text. I
detta inlägg diskuteras dessutom att det är lätt att sammanblanda förmågan hos ett
datorsystem att tolka röstkommandon med förmågan att tolka instruktioner som
ges i naturligt språk, där det senare kräver mycket mer utveckling av den
mjukvara som används.

Den snabba utvecklingen av kapaciteten hos hårdvaran kan göra att det är lätt
att tro att samma sak gäller mjukvaran, vilket i många avseenden inte stämmer,
som jag diskuterade [den 10 december förra året](2017-12-10-ada.html). De
grafiska användargränssnitt som dominerar i våra persondatorer bygger på de
system som utvecklades av Xerox PARC på 1970-talet. @pike1991 skissar på 
ett nytt användargränssnitt, efter att ha konstaterat att utvecklingen går
trögt. Med undantag för Macintosh, vars användare hittat kreativa sätt att
slippa begränsas, eller förolämpas, av valet att de skulle finna mer än en
musknapp förvirrande, har de nya datorerna inte inneburit någon befrielse
från tidigare tangentbordstunga gränssnitt: universiteten använder sig
av editorer som vi och emacs, kvarlevor från 1970-talet.

Pike vågar sig på en förutsägelse 10 år fram i tiden (alltså till 2001):
CRT-skärmarna kommer att ha försvunnit, multimedia kommer inte längre att vara något
buzzword, pennbaserade och röststyrda användargränssnitt kommer att finnas
överallt, och studenter vid universitet^[Han tänkte sig nog främst studenter
inom datavetenskap och liknande.] kommer fortfarande att editera med emacs. Pikes
gränssnitt är fokuserat på mer effektivt utnyttjande av musen, som han
förutsäger kommer att överleva ett bra tag. Pennor och pekskärmar har, säger
han, för dålig bandbredd för riktig interaktion, och röststyrning kommer nog inte
heller att vara lösningen. Vem skulle vilja arbeta omgiven av folk
som pratar med sina datorer? Jo, eller omvänt: vem skulle vilja att ens
omgivning hörde alla ens inmatningar i datorn?

Nu har snart 30 år gått sedan Pike skrev sin uppsats, och utvecklingen har inte
kommit mycket längre än de förutsägelser han som sagt gjorde för en
10-årsperiod. Vi har LCD-skärmar och liknande, i stället för CRT, både på
stationära och mobila enheter. Folk går omkring med smarta telefoner försedda med
små pekskärmar, som är klumpiga att använda för inmatning av text, fast de slog
igenom först ca 2010. Röststyrning är något som fortfarande utgör "framtiden".
Jag vet inte vad just universitetsstuderande föredrar för program för
textredigering, men bland utvecklare och systemadministratörer hör i varje fall
vi (eller åtminstone dess efterföljare vim) och emacs fortfarande till de mest
populära editorerna [@stackdevtools2018].

Pikes användargränssnitt har alltså inte heller fått något större genomslag. En
modifierad version av det kom att inkluderas i editorn acme i operativsystemet
Plan 9, som aldrig haft någon större användarskara, även om editorn och andra
Plan 9-program nu finns portade till Linux och andra system [@plan9us]. Det mest
betydelsefulla arvet från Plan 9-projektet är annars Pikes och Ken Thompsons
teckenkodning UTF-8, som nu blivit helt dominerande på webben. Kanske är den,
med tanke på den röra av inkompatibla kodningar som varit förhärskande,
ett av de största framsteg som gjorts på mjukvaruområdet de senaste 30 åren.

## Referenser

---
tags: epidemiologi
title: Nedgång och fall 
author: Karl Pettersson
lang: sv
---

Det har nu i maj kommit en avhandling från Göteborgs universitet om kognitivt
åldrande i olika svenska födelsekohorter [@Karlsson2018]. Den har fått viss
uppmärksamhet i media [@Frisk201805]. Författaren har använt data från personer i
Göteborg födda 1901--02, 1906--07 och 1930, som undersökts vid 70, 75 och 79
års ålder. Det huvudsakliga resultatet är att yngre kohorter tenderar att ha
bättre kognitiv funktion, samtidigt som förmågorna också försämras mer från 70
till 79 års ålder hos de yngre jämfört med de äldre.

En möjlig förklaring som lyfts fram är att de yngre kohorterna har större
kognitiv reserv, vilket innebär att de kan tolerera större skador innan de
kognitiva funktionerna börjar svikta märkbart. Å andra sidan gäller att när
detta sker tenderar det att gå snabbt därför att det då uppstått höggradiga
skador.

[Den 1 april förra året](2017-04-01-redundans.html) skrev jag om en modell för
åldrande utarbetad av @Gavrilov01, som kan vara av relevans i detta sammanhang.
Modellen går ut på att åldrande, i bemärkelsen ökade hazardtal (för exempelvis
mortalitet eller incidens i hjärtsjukdom, cancer eller demens) med stigande
ålder, beror på just att det finns en initial reservkapacitet (redundans), som
utarmas med åren. När det inte längre finns någon redundans, och allt som
återstår är icke-redundanta komponenter, som fallerar slumpmässigt, blir 
hazardfunktionen konstant.

Forskarparet menar att detta kan förklara flera observerade fenomen, bl.a.\ att
olika befolkningars dödstal tenderar att konvergera vid hög ålder. Befolkningar
som initialt har hög genomsnittlig redundans får initialt låga dödstal, men om
felfrekvensen hos de individuella redundanta komponenterna inte skiljer sig
från de befolkningar som har initialt låg redundans (och högre dödstal), kommer
deras dödstal att närma sig varandra allt eftersom redundansen utarmas. Kanske
kan detta tillämpas även när det gäller skillnader i kognitiv förmåga mellan
olika kohorter.

Allmänt gäller alltså att hazardkvoter och mått på skillnader i
olika förmågor som uppskattats för yngre åldersgrupper inte kan förutsättas
vara desamma i äldre åldersgrupper. [Den 14 april](2018-04-14-absolut.html)
skrev jag om hur skillnader i dödstal mellan olika populationer kan presenteras
på ett informativt sätt. Det rimligaste är kanske att beräkna skillnader i
förväntad livslängd, utifrån någon lämplig referensbefolkning som baslinje --
men det under förutsättning att det finns tillräckligt med information för att
göra en tillförlitlig uppskattning av hazardkvoter för hela åldersspannet.

Ett exempel på problematiken kring denna förutsättning kan ges av en annan
studie som också fått uppmärksamhet i svenska media den senaste månaden.
@LiCIRCULATIONAHA.117.032047 har beräknat hazardkvoter för död utifrån olika
livsstilsrelaterade faktorer och med hjälp av dessa uppskattat vinster i förväntad
livslängd utifrån data om åldersspecifika dödstal och fördelning av
livsstilsfaktorer i USA. De sundaste kvinnorna skulle t.ex.\ vinna 14 år i återstående
livslängd vid 50 års ålder jämfört med de osundaste, och de sundaste männen
skulle vinna 12,2 år. Men hazardkvoterna har, enligt vad som sägs i
supplementet, uppskattas för mittpunkter i 5-åriga åldersintervall från 50 till
85 års ålder. För högre åldersgrupper (livslängdstabellerna sträcker sig upp
till 105 år) har hazardkvoterna antagits vara desamma som vid 85 års ålder
(antagligen därför att alltför få personer hade följts upp efter 85 års ålder). På
grund av den ovannämnda konvergensen riskerar denna metod att leda till att
skillnaderna i dödstal vid hög ålder, och därmed vinsterna i återstående
förväntad livslängd (speciellt vid hög ålder), överskattas

## Referenser

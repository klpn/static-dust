---
tags: epidemiologi
title:  Inte längre hett
author: Karl Pettersson
lang: sv
---

Som jag konstaterade i förra inlägget verkar denna influensasäsong ha nått 
sin topp.  Minskningen av rapporterade fall har fortsatt vecka 9 [@infrapp0919].
Säsongen har dominerats av A(H1N1)pdm09, men jag frågar mig om det kommer 
att bli många fler säsonger med denna typ, oavsett om det blir pandemi inom de 
närmaste åren eller inte. 

Det verkar som viruset driftat långsamt. Denna säsong har det mest varit små 
barn och äldre som varit utsatta, fast det tidigare säsonger mer varit 
ungdomar och vuxna i arbetsför ålder som drabbats av A(H1N1)pdm09. En 
förklaring till det förändrade mönstret kan vara att det i den senare 
gruppen är många som haft influensa orsakad av subtypen tidigare säsonger efter 2009, 
och att den inte  förändrats mer än att den då förvärvade immuniteten 
fortfarande ger ett skydd. Små barn kanske däremot inte ens var födda när subtypen sist 
cirkulerade och har därmed inte hunnit få någon immunitet.

Frågan är om A(H1N1)pdm09 kommer att drifta snabbare i framtiden, på grund 
av ökat selektionstryck, eller om den tvärtom kommer att tyna bort. Från 
1977 till pandemin 2009 cirkulerade en annan variant av A(H1N1) parallellt med 
A(H3N2) och B (vi kan kalla den A(H1N1)pdm77). 
Det finns inga svenska influensarapporter publicerade för åren 
före millennieskiftet, men amerikanska CDC:s rapportserie MMWR innehåller en 
del information om cirkulerade influensastammar internationellt, och finns 
tillgänglig från 1982 via @cdcmmwrpast. @Tbl:inf_eur_8108 nedan visar information 
om vilka influensasubtyper som varit dominerande i Europa säsongerna från 
1981/82 eller 2008/09. Observera att det inte finns något konsekvent, 
enhetligt sätt att rapportera detta, och att det då i viss mån baseras på 
min subjektiva bedömning av rapporterna.  Subtyper som gett upphov till 
signifikanta utbrott under en säsong är markerade med 1, andra med 0.

| Säsong | A(H1N1)pdm77 | A(H3N2) | B |
| ------ | ----- | ----- | - |
| 1981 | 1 | 0 | 1 |
| 1982 | 0 | 1 | 0 |
| 1983 | 1 | 0 | 1 |
| 1984 | 0 | 1 | 0 |
| 1985 | 0 | 1 | 1 |
| 1986 | 1 | 0 | 0 |
| 1987 | 0 | 0 | 1 |
| 1988 | 0 | 1 | 0 |
| 1989 | 0 | 1 | 0 |
| 1990 | 0 | 0 | 1 |
| 1991 | 0 | 1 | 0 |
| 1992 | 0 | 0 | 1 |
| 1993 | 0 | 1 | 0 |
| 1994 | 0 | 1 | 1 |
| 1995 | 0 | 1 | 0 |
| 1996 | 0 | 1 | 0 |
| 1997 | 0 | 1 | 0 |
| 1998 | 0 | 1 | 0 |
| 1999 | 0 | 1 | 0 |
| 2000 | 1 | 0 | 1 |
| 2001 | 0 | 1 | 0 |
| 2002 | 0 | 1 | 1 |
| 2003 | 0 | 1 | 0 |
| 2004 | 0 | 1 | 0 |
| 2005 | 0 | 0 | 1 |
| 2006 | 0 | 1 | 0 |
| 2007 | 1 | 0 | 1 |
| 2008 | 0 | 1 | 0 |

: Cirkulerande influensasubtyper i Europa 1981/82--2008/09. {#tbl:inf_eur_8108}

A(H1N1)pdm77  verkar inte ha varit dominerande någon 
säsong efter 1986/87. Liksom A(H1N1)pdm09 drabbade den i stor utsträckning 
barn, ungdomar och yngre vuxna (vilket i sin tur kan bero på att A(H1N1) 
också cirkulerade 1918--57, vilket kan ha gett korsimmunitet i äldre 
generationer). När även 1980-talets yngre generationer uppnått relativt god 
flockimmunitet mot de cirkulerande A(H1N1)pdm77-stammarna blev den alltmer 
utmönstrad av A(H3N2), som driftade snabbare, även om den fortsatte cirkulera 
sporadiskt fram till 2009. 

De influensasubtyper som cirkulerat i Sverige säsongerna efter pandemin 2009 
har också varierat en del. @Fig:inf_se_0917 visar andelen laboratorieprover positiva 
för A(H1N1)pdm09, annan A (i praktiken A(H3N2)) eller B säsongerna 2009/10 
till 2017/18, baserat på information i årsrapporter tillgängliga via 
@fhmpubl. Antalet prover som tagits har ökat under 2010-talet, och andelen 
positiva prover kan då vara mer upplysande vid en jämförelse mellan olika 
säsonger. Fram till 2015 testades alla prover för A(H1N1)pdm09, och de 
negativa kan då räknas till övrig A. Sedan 2015 har detta bara gjorts vid 
vissa laboratorier, och de andelar för A(H1N1)pdm09 och annan som visas 
baseras på antagandet att fördelningen bland de A-positiva prover som inte 
subtypats är densamma som bland de subtypade för en given säsong. Diagrammet 
kan återskapas genom att klona  [bloggförrådet](https://github.com/klpn/static-dust)
och köra `inf_se_0917.jl`  i underkatalogen `postdata/2019-03-07-kallt`.

![Andel laboratorieprover positiva för influensasubtyper Sverige 2009/10--2017/18.](../images/inf_se_0917.svg){#fig:inf_se_0917}

De flesta säsongerna har den totala andelen positiva prover legat på ca 20 
procent. A(H1N1)pdm09 cirkulerade, före den innevarande säsongen, i 
signifikant omfattning säsongerna 2009/10, 2010/11, 2012/13, 2013/14 och 
2015/16 och stod för en majoritet av de positiva proverna 2009/10, 2013/14 och 
2015/16.  Det ser ut som den innevarande säsongen blir en ganska genomsnttlig
A(H1N1)pdm09-dominerad säsong. Andelen positiva prover till och med vecka 9
är 18 procent, och den kommer sannolikt inte att förändras mycket under återstoden
av säsongen.
Säsongen 2013/14 sticker i övrigt ut som mild, med bara drygt 10 
procent positiva prover. Det kan bero på att alla tre typerna cirkulerade i 
relativt stor omfattning 2012/13, så att flockimmuniteten mot dem var ganska 
bra. Mönstret liknar det som sågs under 1980-talet med A(H1N1)pdm77. Kommer 
pdm09-varianten att gå ett liknande öde till mötes som pdm77-varianten 
gjorde efter detta decenniums slut?

För övrigt har jag testat att skriva detta inlägg i acme [@acme], en textredigerare med ett
originellt musstyrt användargränssnitt, som jag kort nämnde i inlägget
[den 30 april förra året](2018-04-30-rost.html). Annars brukar jag använda vim (som
snarare än inriktad på att minimera användning av musen); får se vad jag
fortsätter med. 

## Referenser
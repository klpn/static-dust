---
tags: epidemiologi
title: Organismer med motstånd
author: Karl Pettersson
lang: sv
---

Alla är eniga om att resistens mot tillgängliga läkemedel hos
sjukdomsalstrande bakterier och andra mikroorganismer är ett
allvarligt problem i dagens värld. Dock finns ingen enighet när det
gäller problemets omfattning i form av börda av sjuklighet och
dödlighet. Enligt @cdcres2013 orsakar infektioner med resistenta
organismer minst 23\ 000 dödsfall årligen i USA. De framhåller att det
är en konservativ uppskattning, baserad på varierande metoder för
olika organismer, och nu argumenterar @burnham2019 för att den bör
justeras upp rejält. Deras uppskattning, som gäller för 2010, bygger
på följande argument.

(1) 715\ 000 personer dör på sjukhus i USA.

(2) Hos 34,4 procent av dessa är infektioner (bidragande) dödsorsak.

(3) Det dör 1572\ 624 personer utanför sjukhus av andra orsaker än
sådana "unlikely to be due to infection" (de nämner olyckor, mord och
självmord) *rapporterade* som (underliggande) dödsorsak.

(4) 1550\ 536 i gruppen definierad i (3) har andra orsaker än infektion
*rapporterade* som (underliggande) dödsorsak.

(5) Hos 17--19 procent i gruppen definierad i (4) är infektioner
(bidragande) dödsorsak.

(6) Multiresistenta organismer är inblandade vid 28,8 procent av alla
dödsfall i infektioner.

Ur dessa premisser härleds följande uppskattningar av antalet döda i
infektioner totalt och infektioner med multiresistenta organismer, där
den låga uppskattningen bygger på en andel på 17 procent i (5) och den
höga på 19 procent.

Sjukhus

:   Det dör 245\ 960 personer av infektioner på sjukhus, varav
70\ 837 med multiresistenta organismer.

Låg uppskattning

:   Det dör 285\ 680 personer av infektioner utanför sjukhus, varav 
82\ 276 med multiresistenta organismer. Totalt dör 531\ 640 personer av
infektioner, varav 153\ 113 med multiresistenta organismer.

Hög uppskattning

:   Det dör 316\ 690 personer av infektioner utanför sjukhus, varav
91\ 207 med multiresistenta organismer. Totalt dör 562\ 650 personer av
infektioner, varav 162\ 044 med multiresistenta organismer.

Argumentet kan ställas upp som en beräkning i dc [@wiki:dc].

~~~
715000
.344*si
1572624sd
1550536se
.17sl.19sh
.288sm
[le*ldle-+soloplm*plilo+plm*p]sr
[SJUKHUS
]Pliplm*p
[LÅG
]Plllrx
[HÖG
]Plhlrx
~~~

Om ovanstående rader sparats i filen `mdroest.txt` ger `dc -e mdroest.txt` följande utmatning.

~~~
SJUKHUS
245960.000
70836.480
LÅG
285679.12
82275.586
531639.120
153112.066
HÖG
316689.84
91206.673
562649.840
162043.153
~~~

Det stämmer med deras siffror (bortsett från små avvikelser genom
avrundningsfel), så argumentet verkar giltigt. Är premisserna sunda?
Premiss (1) bygger på NCHS-data över personer som skrivits ut från
sjukhus, och premiss (2) bygger på en uppskattning av andel med sepsis
av de som dött på sjukhus. Källan till premisserna (3) och (4) är
oklar. Ingen av författarnas källor anger rapporterad dödsorsak hos
folk som dött på eller utanför sjukhus. Sådant kan härledas från
data publicerade via @nchsvitdata, som kan analyseras med mitt
[Usmort-paket för Julia](https://github.com/klpn/Usmort.jl), men
författarna har inte angett några ICD-koder så att siffrorna kan
reproduceras. Det är inte heller helt klart varför dödsfall utanför
sjukhus genom yttre orsaker skall uteslutas från uppskattningarna.
Även vid sådana dödsfall kan infektioner förekomma som komplikation
(som med Gustav III, som dog av sårinfektion nära två veckor efter att
han skjutits på maskeradbalen). Kanske är tanken att personer med
allvarliga infektioner som komplikation till skador idag i regel
vårdas på sjukhus, och dödsfall då räknas in i gruppen definierad av
premisserna (1) och (2).

Premiss (5) bygger på @govindan2014, som inte handlar om folk som dör
utanför sjukhus utan tvärtom jämför underliggande dödsorsaker hos folk
som dött på sjukhus med huvuddiagnos för vilken de vårdades när de
dog. Ett resultat där är att 17--19 procent av de med hjärtsjukdom,
cancer eller slaganfall vårdades för infektion (influensa,
lunginflammation eller sepsis). Alltså är det snarare relevant för
andelen sjukhusdödsfall som beror på infektion och innebär att denna,
med den lägre uppskattningen, halveras jämfört med premiss (2).
Premiss (6) bygger på en uppskattning av sjukhusvårdade patienter, och
förekomsten av multiresistenta organismer antas vara densamma hos
patienter som dör av infektioner utanför sjukhus. Men dessa organismer
har i stor utsträckning spritts i sjukhusmiljö, så den senare andelen
kan tänkas vara lägre.

Författarna säger att deras uppskattningar skulle göra både multiresistenta
infektioner och infektioner i allmänhet, om någondera ingick i rankningen av
dödsorsaker, till den tredje vanligaste dödsorsaken i USA, enligt listan i
@murphy2013. De två högst rankade, hjärtsjukdom och cancer, står för
597\ 689 och 574\ 743 dödsfall, och den tredje, kronisk lungsjukdom, för
138\ 080 dödsfall. Därmed skulle båda deras infektionskategorier, med både
den låga och den höga uppskattningen, kunna passas in på tredjeplatsen. Den
typen av jämförelser är populära bland amerikanska författare som vill lyfta
fram olika dödsorsaker: det har tidigare setts med Alzheimers sjukdom och
vårdskador, som jag skrev om [den 11 mars förra året](2018-03-11-momo.html).
Men rankningen bygger på underliggande dödsorsaker, och fördelningen av dessa
är ett nollsummespel, då det bara anges en underliggande orsak för varje
dödsfall, så om infektioner skall lyftas som underliggande dödsorsak måste
andra kategorier minska i motsvarande omfattning. Om infektioner bildade en
rankningsbar orsak med över 500\ 000 dödsfall och ca 20 procent av dödsfallen
i hjärtsjukdom och cancer omfördelades till denna kategori, i enlighet med
författarnas resonemang, skulle infektioner bli den *vanligaste* dödsorsaken
i USA. Oavsett var vi drar gränsen för vad som skall räknas som underliggande
dödsorsak kan några klaga över att rapportering baserad på detta begrepp
leder till osynliggörande av ur folkhälsosynpunkt betydelsefulla tillstånd.

## Referenser

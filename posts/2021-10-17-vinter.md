---
tags: epidemiologi
title: Viral vinter
author: Karl Pettersson
lang: sv
---

[Den 9 januari i år](2021-01-09-utan.html) skrev jag om hur spridningen
av influensa och andra luftvägsinfektioner som normalt toppar under
vintermånaderna inte tagit fart på vanligt sätt i Sverige och andra
länder. Ett genomgående mönster tycktes vara att influensavirus och
andra höljeförsedda luftvägsvirus, med undantag för det pandemiska
SARS-CoV-2, generellt cirkulerade på minimal nivå, samtidigt som
cirkulationen av icke höljeförsedda virus, som rhino- och adenovirus,
inte bromsats på samma sätt. I regel är det också de höljeförsedda
virusen som har stark säsongsbundenhet [@Price2019]. Jag tänkte mig
att detta kunde tyda på att det minskade resandet i förening med den
uppsnabbade minskningen av t.ex.\ influensa på norra halvklotet genom
NPI:er våren 2020, brutit den globala cirkulationen, så att få fall
importerats, och influensasäsongens start fördröjts, men att det inte
var självklart att influensafallen skulle förbli få ($\mathcal{R}$
kunde vara över 1).

Nu har vi facit för den gångna vintern. Under hela säsongen från vecka
40 2020 till vecka 20 2021 rapporterades 29 influensafall från Sverige
[@flunet_country_area_opttime]. Givet att det säkerligen finns visst
mörkertal är det tillräckligt mycket för att epidemisk spridning
sannolikt kommit igång om $\mathcal{R}$ varit över 1 under en större
sammanhängande del av säsongen. Minskade kontakter mellan människor
generellt, och specifikt ökad benägenhet att isolera sig vid symptom,
har sannolikt bidragit till att hålla spridningen inom landet nere.
Det faktum att cirkulationen av rhinovirus fortsatt relativt obruten
kan dock tyda på att $\mathcal{R}$ även för influensa och andra
säsongsinfektioner under en stor del av säsongen låg nära 1.

Det har diskuterats om så kallad viral interferens, där personer
som infekterats med ett luftvägsvirus får kortvarigt skydd mot att
infekteras med andra virus, mellan SARS-CoV-2 och influensavirus kan ha
bidragit till att minska cirkulationen av influensa. @Nickbakhsh27142
diskuterar sådana interaktioner mellan olika luftvägsvirus. Enligt
studien finns det negativ korrelation mellan influensa A och rhinovirus.
Den innehåller modellering där influensan kan ge signifikant brott
i cirkulationen av rhinovirus, även om bara några få procent av
befolkningen har influensa vid influensatoppen. För detta krävs
en viss refraktär period, där skyddet mot rhinovirus kvarstår en
tid efter infektion med influensa. I modelleringen är det också så
att influensan ökar när $\mathcal{R}$ för rhinovirus redan befinner
sig nära 1, så det krävs en minimal förändring för att få infektioner
med rhinovirus att minska. Det är inte klart hur det skulle fungera om två
virus, som SARS-CoV-2 och influensa A, cirkulerar parallellt och båda
haft $\mathcal{R}$ över 1 i frånvaro av det andra viruset. Några
negativa interaktioner mellan influensavirus och säsongscoronavirus
kunde inte heller hittas. Vid större pandemier med influensa A har
tidigare cirkulerande subtyper slagits ut, som vid övergången från
A(H1N1) till A(H2N2) 1957 och sedan till A(H3N2) 1968. När A(H1N1)
introducerades igen 1977 och 2009 stoppades dock inte cirkulationen av
A(H3N2) varaktigt. Det är oklart i vilken mån cirkulationen av andra
luftsvägsvirus påverkats vid influensapandemier. Inte heller verkar
det klart att hypoteser om interferens skulle förklara något under
den nu aktuella pandemin, som inte kan förklaras av minskat resande och
minskade kontakter inom befolkningar.

Nu är vi på väg in i en ny vintersäsong, och många är begripligt
oroliga för hög cirkulation av olika säsongsvirus, vars frånvaro
kan ha medfört urholkad immunitet i befolkningen, kanske parallellt
med ökad spridning av SARS-CoV-2. En sak som observerats redan nu
under tidig höst, både i Sverige och andra länder, är ökad cirkulation
av RS-virus, som tagit fart flera månader tidigare än under säsongerna
före 2020 [@kulluftv4021;@rptrends]. Infektioner med dessa virus kan
orsaka andningsproblem hos framför allt små barn och medföra hög
belastning på sjukvården. Det är inte klart varför RS-virus tagit fart
tidigare än t.ex.\ influensavirus. RS-virus är höljevirus som normalt
toppar under vintermånaderna, men de kan möjligen tendera att ha mindre
säsongsvariation och tidigare topp än influensavirus [@Price2019].
Kanske har de lättare att uppnå $\mathcal{R}>1$ när det är sommar eller
tidig höst.

När det gäller influensa har det nu under norra halvklotets sommar
varit fortsatt mycket låg cirkulation på södra halvklotet, kanske på
grund av litet sådd från norra halvklotet i förening med fortsatt hårda
reserestriktioner i länder som Australien och Nya Zeeland. I Asien har
det dock varit betydande cirkulation av både influensa A(H3N2) i
t.ex.\ Indien och B/Victoria i Kina [@flunet_country_area_opttime].
Det har skett viss import i Sverige, även om smittan alltså inte tagit
fart. Under veckorna 21–39 rapporterades 18 influensafall, varav 15
influensa A, med som mest 4 fall vecka 33 (vilket stämmer med toppen
i Indien). Nu senast, för vecka 40, har 5 influensa A-fall rapporterats,
och av 9 typade influensa A-fall sedan vecka 21 har 8 varit A(H3N2).
Vi är nu snart inne i den period då influensaaktiviteten normalt börjar
öka, och Sverige har inte haft någon A(H3N2)-dominerad säsong sedan
2016/17, vilket kan innebära dålig immunitet bland framför allt barn.
Det finns betydande risk för hög influensaaktivitet framåt december,
och vi får hoppas dels att den tidiga RS-säsongen också toppar snart,
dels att COVID-19 inte ökar kraftigt igen.

## Referenser

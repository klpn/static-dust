---
tags: epidemiologi
title: Fruktbar analys
author: Karl Pettersson
lang: sv
---

Nu i veckan publicerades en studie om tidstrender i mäns spermiekoncentration
som fått en del uppmärksamhet i Sverige och internationellt. Exempelvis hade DN
en rubrik innehållande farhågor mänsklighetens utdöende, om än inom citattecken
[@Eklund170726]. Det handlar om @Levine2017, som är en metaanalys över 185
studier innehållande totalt 244 mätningar av spermiekoncentration och
spermienatal från olika länder åren 1973--2011. Spermiekoncentrationen mäts i miljoner
spermier per milliliter sädesvätska, och enligt den metaregression som utförts
hade genomsnittet av denna minskat med 0,64 miljoner per år under den aktuella perioden.
Mätningarna hade också delats in i fyra grupper beroende på om männen valts
efter att de var fertila eller på andra grunder ("unselected") och efter om de
gjorts i västvärlden (Nordamerika, Europa eller Australien och Nya Zeeland)
eller andra regioner. Nedgången var starkast för den västerländska
unselected-gruppen, där den genomsnittliga koncentrationen under perioden
skulle ha minskat med mer än 50 procent, från 99 till 47.

Liknande metaanalyser publicerades under 1990-talet och gav också då upphov
till diskussion om att mänsklighetens fortlevnad var hotad. Den minskade
spermiekoncentrationen kopplades samman med observerade ökningar av missbildade
könsorgan och testikelcancer, och det framfördes hypoteser om att utsläpp av
ämnen som imiterar kvinnligt könshormon kunde vara en bakomliggande gemensam
orsak. Dessa påstådda trender och hypoteser har emellertid fått kritik.
@Safe2000 påtalar att exponering av "östrogenekvivalenter" från ämnen som
förekommer naturligt i livsmedel sannolikt vida överstiger motsvarande
exponering från olika syntetiska ämnen, både sett till daglig tillförsel och
koncentrationer i blodet. Trenderna för de olika problemen är heller inte
entydiga. Safe hänvisar till studier enligt vilka missbildningar av könsorgan
hos pojkar, som kryptorkism (icke nedstigen testikel), ökade fram till 1985 i
rika länder men har på de flesta håll minskat sedan dess. När det gäller
spermiekoncentrationen finns det stora, oförklarade variationer mellan vad som
kunde förväntas vara relativt likartade kohorter under samma tidsperiod:
exempelvis var koncentrationen 131,5 bland spermadonatorer från New York perioden
1970--95 men 72,7 bland donatorer från Kalifornien samma period. Detta gör att
uppskattningar av tidstrender som bygger på sammanställningar av mätningar från
olika kohorter vid olika tidpunkter blir svårtolkade.

Den sistnämnda problematiken skulle behöva utredas också när det gäller
@Levine2017. Studien innehåller diagram som visar koncentration och totalt
antal spermier i de mätningar som ingår i analysen, med bubblor som anger
stickprovsstorleken. Här ses, framför allt för de första decennierna, kraftiga
variationer mellan mätningar inom snäva tidsintervall, som ibland är större än
variationerna av genomsnittet över tid. Exempelvis varierar koncentrationen i
mätningar inom den västerländska unselected-gruppen från närliggande år på
1980-talet mellan drygt 50 och över 150. Under 2000-talet tycks mätningarna
inom denna grupp konvergera kring intervallet 50--70, och det ser ut som de
nyare mätningarna generellt har större stickprovsstorlek än de äldre. En
tolkning av detta är att mätningarna på senare år blivit bättre standardiserade
och bättre representativa för de manliga befolkningarna i stort.

Det har gjorts flera studier som undersökt trender för spermiekoncentration och andra
faktorer relaterade till spermakvalitet inom specifika befolkningar, i stället
för att sammanställa mätningar från olika befolkningar. Enligt @Fisch2013 har
de flesta studier av denna typ från 1960-talet och framåt (däribland två
studier från Sverige 1985--95 och 2000--10) inte visat på några minskningar av
koncentrationen.

Har de påstådda försämringarna av spermakvalitet bidragit till några ökade
svårigheter att få barn? @Akre1999 behandlar självrapporterad förekomst av
"subfertilitet" (definierat som att det tagit mer än ett års försök att bli
gravid) bland svenska mödrar, vilket skulle kunna reflektera medicinska problem
hos modern, fadern eller båda. Resultatet är att subfertilitet inom varje
åldersgrupp är mindre vanligt i yngre kohorter, vilket enligt författarna talar
starkt emot att det skett "substantiella" försämringar av spermakvaliteten och
utöver detta sannolikt kan förklaras av den kraftiga minskningen av gonorré i
befolkningen.

@Levine2017 hävdar att deras resultat är konsistenta med @Skakkebaek2016, ännu
en översiktsartikel som tar upp trender för diverse "manliga reproduktiva
problem". Trenderna som presenteras i den artikeln är dock inte heller
entydiga. Testikelcancer är på de flesta håll vanligare idag än för 50 år
sedan, men i exempelvis Danmark har incidensen stabiliserats sedan 1980-talet.
Artikeln tar också upp trender med minskande barnantal, men det är oklart vad
minskande spermakvalitet skulle tillföra i förklaringsvärde utöver sociala
förändringar och tillgång till aborter och preventivmedel. Som påpekas ägde de
stora minskningarna av periodfruktsamhet i Danmark rum före 1930 (liksom i
Sverige [@SCB2002hmb, s. 12]), och det är inte lätt att se vad det skulle ha att göra
med nutida trender ifråga om reproduktiva problem. Det uppges att 22 procent av
danska män födda 1960 förblivit barnlösa, jämfört med 15 procent födda 1945.
Det liknar trenderna för Sverige, men det är inte de yngre kohorterna som
utmärker sig genom hög barnlöshet. Även bland män födda på 1920-talet var
andelen över 20 procent, och det är snarare fyrtiotalisterna som utmärker sig
genom låg andel barnlösa, jämfört med både yngre och äldre generationer
[@SCB2002hmb, s. 26].

## Referenser

---
tags: epidemiologi
title: Frisk i influensa
author: Karl Pettersson
lang: sv
---

Under den pågående pandemin har det diskuterats mycket hur många som
har hunnit bli infekterade med SARS-CoV-2, vilket inte är så enkelt,
delvis på grund av förhållandet mellan olika typer av immunitet, som
antikroppar och T-celler, där de senare är mer komplicerade att mäta.
Även när det gäller influensan är det oklart hur många som infekteras
när den sprids i en befolkning, men här finns en del tidigare
forskning.

@Kucharski2015 har studerat förekomsten av antikroppar mot olika stammar
av influensa A(H3N2) som cirkulerat under perioden 1968–2008 i
prover som samlats in under 2009 från 151 individer i södra Kina
födda mellan 1930-talet och 2000-talet för en tidigare studie
[@Lessler2011]. Utifrån nivåerna av antikroppar har det sedan
uppskattats vilka stammar personerna sannolikt infekterats av.

Resultatet är att barn drabbades av i genomsnitt 4 infektioner per
decennium och vuxna 2 infektioner. Den individuella variationen var
måttlig: det var sällan det gått mer än 10 år mellan infektioner.
Det är möjligt att frekvensen av naturliga infektioner överskattats
genom att de inte skiljt mellan immunsvar skapat av infektion och
vaccination, men 66 procent av personerna uppgav att de aldrig vaccinerats
mot influensa. Det kan också hända att frekvensen underskattats genom
att cellmedierad immunitet inte studerats. Dessutom har som sagt enbart
infektioner med A(H3N2) inkluderats: om A(H1N1) och B hade inkluderats
hade frekvensen blivit högre, även om skillnaden kanske inte blivit
dramatisk bland vuxna.

Studien säger inte heller något om i vilken mån deltagarna drabbats av
symptom när de infekterats. @Hayward2014 är däremot ett exempel på
en studie som undersökt både frekvensen av infektioner med influensa
och deras korrelation med symptom. Denna studie har följt ett antal
kohorter i England under influensasäsongerna från 2006–07 till
2010–11, november till mars, bortsett från perioden 2009–10, då
A(H1N1)pdm09 spred sig. Denna period har delats upp i två säsonger,
maj till september och oktober till februari. Totalt har de följt
5448 personsäsonger.  Deltagarna har tillfrågats om förekomsten av
luftvägssymptom, och de med symptom har fått lämna in prover som
PCR-testats för influensavirus och andra luftvägsvirus. Dessutom har
de lämnat blodprover i början och slutet av säsongerna, som använts
för att undersöka i vilken mån de utvecklat antikroppar.

Undersökningarna av antikroppar visade också på att i genomsnitt
18 procent av alla ovaccinerad individer infekteras med influensa
varje säsong, baserat på fyrfaldig ökning av titer. Bland dessa
hade 25 procent PCR-bekräftad sjukdom. Frekvensen av symptomatisk
luftvägssjukdom som kunde tillskrivas influensa bland de som utvecklat
antikroppar var 23 per 100 säsonger. När det gäller influensaliknande
sjukdom (definierat som feber ≥37,8 °C tillsammans med hosta eller
ont i halsen) var motsvarande frekvens 18 per 100 säsonger. Med
justering för att inte alla sjukdomsrapporter skickats uppskattades
dessa frekvenser till 27 och 21.

@Leung2015 är en metaanalys av andelen asymptomatiska
influensainfektioner, som bl.a.\ inkluderar @Hayward2014. Sådana
serologiska studier från epidemier eller säsonger, som justerat för
andra luftvägsinfektioner, har gett relativt enhetliga resultat på
65–85 procent asymptomatiska influensor med heterogenitet I^2^ på 58
procent. I studier från undersökningar av utbrott, där exponerade
personer följts upp, var dock denna andel mycket lägre (4–28
procent, bortsett från ett par studier med vida konfidensintervall,
I^2^ 0 procent). Det stämmer också med erfarenheten att t.ex.\ utbrott
av influensa i skolor snabbt kan tömma klassrum. Författarna säger
att influensa som förvärvats ute i samhället möjligen kan vara
lindrigare än influensa där folk smittats i utbrott i hushåll eller
andra avgränsade platser, därför att smittdosen kan vara högre i
det senare fallet, och att personer med infektioner som konstaterats
med serologi kan ha mer korsimmunitet sedan tidigare. Det påpekas
dock att det också finns metodologiska problem med olika studier,
som definitionen av "asymptomatisk".

Utöver detta är det också klart att influensaliknande sjukdom
orsakad av annat än influensa är vanligt förekommande. Av tabell S1 i
supplementet till @Hayward2014 framgår att frekvensen av influensaliknande
sjukdom oavsett orsak varierade 13–27/100 personsäsonger mellan de
olika säsongerna, med undantag för säsongerna under pandemiperioden
2009–10, vilka som sagt definierats utifrån andra månader,
och då andelen var lägre (5,2 för sommarsäsongen och 11,6 för
vintersäsongen). @Nichol2008 studerade olika kohorter av amerikanska
universitetsstudenter under säsongerna 2002–03 till 2005–06 och
påvisade att 25,5 procent av studenter som inte vaccinerats mot influensa
och 20,9 procent av de som vaccinerats fick influensaliknande sjukdom vid
något tillfälle under säsongen de deltog. Influensavacciner är inte
perfekta, men det vore i linje med @Hayward2014 om differensen mellan
grupperna (4,6 procent) ungefär motsvarade andelen av befolkningen som
fått influensaliknande sjukdom orsakad av influensa under en säsong.

Andelen personer som får influensaliknande sjukdom, och
kanske säger sig ha fått "influensa", kan alltså vara i samma storleksordning
som andelen som infekteras med influensa, fast det kanske är ganska liten
överlappning mellan dessa grupper, så länge vi tittar på enskilda säsonger.
Om vi däremot ser t.ex.\ till kohorten av svenskar som var i livet 1986
har nog de flesta vid det här laget hunnit drabbas av både influensaliknande
sjukdom och influensa.

## Referenser

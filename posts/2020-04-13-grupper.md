---
tags: epidemiologi
title: Hårda grupper
author: Karl Pettersson
lang: sv
---

[Den 25 mars](2020-03-25-ungt.html) diskuterade jag olika gruppers
mottaglighet för COVID-19 och hur den varierar med ålder och kön.
Otvivelaktigt är frågan komplex, så att svaren kan variera beroende på
vad för slags utfall som studeras. Exempel på sådana utfall kan vara:

1. infektion, där personen har virus i kroppen och utvecklar immunsvar
2. någon grad av symptom
3. influensaliknande symptombild
4. inläggning på sjukhus
5. intensivvård (IVA)
6. död

Hur sedan mått som antalet konstaterat smittade förhåller sig till
dessa utfall kan sedan variera mellan olika befolkningar och
tidsperioder beroende på vilka som testas. För de flesta länder
är det i varje fall så att konstaterat smittade inte ger någon
bra bild av (1), då det är en starkt selekterad andel av de
faktiskt smittade som provtas. I 25 mars-inlägget visade jag
på antalet konstaterat smittade och antalet konstaterat döda
i relation till folkmängden uppdelat på ålder och kön i Italien.
Kurvorna skiljer sig tydligt åt för smittade och döda. De
rapporterade döda är tänkt att spegla (6) men är inte perfekt:
vissa personer som rapporteras döda kan ha dött med men inte
av COVID-19 och andra kan ha dött av infektion utan att ha
rapporterats, vilket måste bedömas genom modellering av
total överdödlighet, som görs med influensa.

Jag har skapat ett
[Julia-paket](https://github.com/klpn/Covid19Inc.jl) för att
sammanställa data över olika utfall relaterade till COVID-19 uppdelade
på ålder och kön, för de länder som publicerat sådan statistik (vilket
i dagsläget inte är så många). @wpp2019 används för att uppskatta
folkmängd och utifrån detta incidens i olika utfall. Spanien är ett av
de länder som har flest konstaterade fall och dödsfall, och där
sjukdomen nu verkar avta, och har även statistik uppdelad på ålder och
kön i 10-åriga åldersintervall upp till 90– år, som dock inte är
alldels heltäckande (exempelvis är uppgifter om ålder och kön
tillgängliga för 71 procent av alla fall till 13 april
[@724_covid19_2020-04-13]). Det finns uppgifter både för konstaterade
fall, sjukhusvårdade, intensivvårdade och döda.
@Fig:724_covid19_2020-04-13 visar denna statistik till 13 april.
Diagrammet kan återskapas med Julia genom att klona
[bloggförrådet](https://github.com/klpn/static-dust.git) och
köra `./724_covid19_2020-04-13.jl` i underkatalogen
`postdata/2020-04-13-grupper`, förutsatt att mitt ovannämnda
paket installerats.

![COVID-19 Spanien till 2020-04-13.](../images/724_covid19_2020-04-13.svg){#fig:724_covid19_2020-04-13 width=100%}

Sambandet mellan kön och ålder varierar för alla fyra utfallen. För
konstaterade fall, liksom alla de andra utfallen, är incidensen mycket
låg före 20 års ålder. Bland yngre vuxna finns en kvinnlig överrisk,
men linjerna korsas i åldersgruppen 50–59 år, och i åldersgrupperna
över 60 år finns en manlig överrisk. Linjerna för sjukhusvårdade fall
närmar sig linjerna för total incidens med stigande ålder, och det
finns också här en med åldern tilltagande manlig överrisk. Bland vuxna
under 40 år går det inte att se någon skillnad mellan kvinnor och män
i risken för sjukhusvård. För IVA-vård ökar incidensen med stigande
ålder och når en topp i åldersgruppen 70–79 år, varefter den avtar,
troligen därför att sköra personer över 80 år sällan är aktuella för
intensivvård. Det finns en manlig överrisk som är mer uttalad än för
de andra utfallen, men även denna tycks vara större i högre
åldersgrupper och kurvorna tangerar nästan i åldersgruppen 20–29 år.
Mortalitet är som väntat det utfall som har starkast samband med
stigande ålder, och det finns också genomgående en manlig överrisk.
Det är svårt att säga något om könsmönster för mortalitet i COVID-19
bland unga, då underlaget är så litet, men det kanske finns en tendens
till konvergens även här: 22 kvinnor och 32 män har dött före 40 års
ålder.

Det är viktigt att komma ihåg att de som dött eller krävt intensivvård
i unga år är en liten grupp, som knappast är representativ för
befolkningen i stort. Bakomliggande sjukdomar, som hjärtsjukdom, kan
spela in, och dessa är ofta vanligare bland män än bland jämnåriga
kvinnor. @quandelacy2013 visar på att män 18–49 år har en signifikant
influensarelaterad överdödlighet i cirkulationssjukdom, men inte total
dödlighet, jämfört med kvinnor i samma åldersgrupp. När det gäller
yngre kvinnor har graviditet ofta varit en riskfaktor för svår sjukdom
vid influensapandemier, men det har inte blivit allmänt erkänt för
COVID-19. Om en sådan överrisk finns, är den hur som helst liten i
absoluta tal (jämfört med pandemier som den 1957 [@Kilbourne2006]),
men när det kommer ett större sifferunderlag kanske det ändå kommer
att framträda ett mönster med viss överrepresentation av gravida inom
grupper i fertil ålder.

## Referenser

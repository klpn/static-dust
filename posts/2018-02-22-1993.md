---
tags: epidemiologi
title: Tillbaka till 1993
author: Karl Pettersson
lang: sv
---

[Den 24 november förra året](2017-11-24-ovanlig.html) skrev jag om
rapportering i media att denna vinters influensa skulle bli lindrig. Jag uttryckte
tvivel kring detta och påpekade att utvecklingen dittills varit ganska lik den
föregående säsongen, 2016/17, då det blev en ganska intensiv topp av influensa
A redan kring nyår. Hur har då den faktiska utvecklingen blivit? Genom en
hastig blick på den senaste rapporten [@infrapp0718] kan följande konstateras.

1. Det blev ingen topp kring nyår. Antalet laboratorieverifierade fall var
   fortfarande ökande vecka 7.
2. Säsongen blev allt annat än lindrig. Antalet labbfall var 2109 vecka 7 (vilket
   dessutom kan stiga på grund av eftersläpning i rapporteringen). Toppen
   för säsongen 2016/17 (som varit den dittills högsta sedan pandemin 2009) låg
   på 1345 fall [@infrapp16]. Andra övervakningssystem, som influensarelaterade
   sökningar på 1177.se, visar på liknande hög aktivitet.

En anmärkningsvärd sak med denna influensasäsong är att den inte domineras av
någon av A-subtyperna, A(H3N2) eller A(H1N1)pdm09. Av de 2109 labbfallen vecka
7 utgörs 1645 av influensa B. Influensa B driftar långsammare än influensa A och
brukar ge upphov till mindre utbrott mot slutet av influensasäsongen, ofta
bland barn och ungdomar. Vad vi vet infekterar den inga andra arter än
människor och sälar. Därför blir det inte, som med influensa A, några pandemier
genom att det blandas genetiskt material från virus som cirkulerar bland
människor, svin och fåglar. Det finns två linjer av influensa B, Victoria och
Yamagata, och denna säsong verkar det vara Yamagata som dominerar.

Jag kan inte låta bli att dra paralleller till det som inträffade vintern 1993.
På den tiden fanns inte samma omfattande system för övervakning av
influensaaktiviteten som idag. Men jag gick i skolan, där influensa brukade
spridas lätt. Nu hade det hunnit bli februari, och det hade inte varit något
tal om influensa. En onsdag fick vi höra att det var någon i klassen som kommit
hem dagen innan med typiska influensasymptom. På torsdagen var så halva sexan
borta, och så härjade det på i årskurserna under ett par veckors tid. Efter
sportlovet hade det i stort sett gett med sig. Det var vad som kallades
Panamainfluensan, också det en variant av B/Yamagata (för övrigt en av de sista
influensor jag sett namnges geografiskt på det sättet i svenska allmänmedia).
Det som hänt nu kanske är att det blivit en ackumulering i befolkningen av barn
och ungdomar som aldrig haft influensa B och av folk som inte haft det på
mycket lång tid (kanske inte sedan 1993). Det kan förklara att det blir ett
sådant explosionsartat utbrott nu, precis som det blev 1993.

Dock kan årets influensa sägas ha blivit mild i den meningen att det inte
uppmätts någon signifikant överdödlighet under hela säsongen. Kanske kan det
förklaras av att många äldre personer ändå har något slags grundskydd mot
influensa B från barndomen, då det som sagt inte kommer in helt nya subtyper
från djurvärlden. Den variant som brukar slå hårdast mot äldre är A(H3N2), som
kom 1968 och ingen nu levande generation upplevt dessförinnan. A(H1N1) brukar,
liksom B, drabba äldre mindre hårt, och den cirkulerade också 1918--57, alltså när
dagens äldre var unga.

Nu i veckan har SCB också publicerat statistik för Sveriges folkmängd i slutet
av 2017 [@scbregbef] och antalet döda 2017 [@scbregdoda]. Utifrån dessa data
går det att göra preliminära livslängdstabeller för 2017, på det sätt jag
beskrev [den 25 februari förra året](2017-02-25-liv.html). Enligt beräkningar
gjorda på det sättet var den förväntade livslängden från födseln 2017 84,11 år
för kvinnor och 80,72 år för män. Ökningen av kvinnornas livslängd har
stagnerat i några år: den var 84,05 år 2014 [@scblifetab]. Det är speciellt den
återstående livslängden vid 65 års ålder som inte ökat de senaste åren: den var
21,48 år 2014 och 2016, 21,39 år 2015 och 21,45 år 2017. Men om aktiviteten av
influensa A(H3N2), vilken som sagt brukar slå hårt mot äldre, förblir låg under
2018, kanske det medför ett hopp uppåt för detta år.

## Referenser

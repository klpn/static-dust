---
tags: epidemiologi
title: Under övervakning 
author: Karl Pettersson
lang: sv
---

När jag i förra inlägget diskuterade utvecklingen av årets influensasäsong
nämnde jag att det trots den höga aktiviteten av influensa inte uppmätts någon
signifikant överdödlighet. Men hur mäts då sådan överdödlighet? @infrapp17int
refererar till två modeller, EuroMOMO och FluMOMO, och påtalar att det inte
setts någon signifikant överdödlighet under säsongen i någon av dessa.

Båda modellerna beskrivs av @euromomo. Förkortningen MOMO står för "mortality
monitoring", och det handlar om att uppskatta avvikelser från förväntad total
dödlighet för en viss vecka. Den grundläggande modellen, EuroMOMO, försöker
inte skilja mellan olika faktorer bakom avvikelser i dödlighet för givna
veckor. @euromomozind redovisar resultat från denna modell för olika europeiska
länder och åldersgrupper. För Sveriges del går det som sagt inte att se några
avvikelser större än två $z$-enheter för någon vecka denna vintersäsong.
Däremot ses markant överdödlighet för andra europeiska länder, som Spanien,
England och Skottland. Det skulle kunna bero på både influensaaktivitet och
andra faktorer, som köldvågor, som också medför ökad dödlighet bland exempelvis
personer med hjärtproblem. Influensa B, som kunde förväntas drabba äldre mindre
hårt, tycks ha dominerat i Europa i stort, liksom i Sverige under säsongen
[@flunewseurope].

För att kunna skilja effekterna av influensaaktivitet från andra faktorer har
det utarbetats en litet mer komplex modell, FluMOMO [@flumomo]. Även här
handlar det om att beräkna avvikelser i total dödlighet veckovis, men som
variabler inkluderas dels influensaaktivitet, dels "other factors", vilket i
detta sammanhang är lika med temperaturavvikelser, som antas kunna ha olika
effekter på vintern och sommaren (att det t.ex.\ är varmare än normalt kan ge ökad
dödlighet på sommaren men minskad dödlighet på vintern). Några rapporter
baserade på denna modell har, vad jag kan se, inte offentliggjorts denna
säsong.

Statistiska modeller av denna typ är inte det enda sättet att uppskatta
överdödlighet relaterad till influensa. @nicoll2012 ger en översikt över olika
metoder. Det kanske enklaste är att titta på dödsfall med influensa rapporterad
som dödsorsak. Dessvärre har denna metod låg sensitivitet: den medför ofta
kraftig underskattning av överdödligheten, därför att influensa i många fall
inte rapporteras som dödsorsak, inte ens som bidragande dödsorsak, när den
bidragit till komplikationer som bakteriell lunginflammation och, i än högre
grad, hjärtproblem. Liknande problem finns med användning av trender för dödsfall
bland personer med labbverifierad influensa. Därför föredras ofta användning av
statistiska modeller, som FluMOMO. Men här kan det i stället inträffa att
dödlighet försvinner i bruset: det kanske inte går att konstatera någon signifikant
överdödlighet trots att folk får influensa rapporterad som dödsorsak. Ett sätt
att motverka detta kan vara att använda sådan dödlighet som kan vara relaterad
till influensa, som diagnoser från andnings- och cirkulationsorgan, i stället
för total dödlighet.

Ett problem i sammanhanget är att media inte alltid skiljer mellan de olika
sätten att uppskatta överdödlighet, vilket kan ge upphov till förvirring, som i
ett fall jag skrev om [den 25 november
2009](http://diversepedanteri.blogspot.se/2009/11/konsten-att-forvirra.html).
Men detta otyg, att det görs jämförelser av statistiska modeller och
rapporterade dödsorsaker, utan att det  förklaras hur de skall mappas,
förekommer även i sammanhang som inte är relaterade till influensa, exempelvis
när det gäller sepsis, som jag skrev om [den 4 juni förra
året](2017-06-04-guide.html). Exempel från ofta citerade artiklar i
vetenskapliga publikationer är när det påståtts att iatrogena orsaker (skador
orsakade av vården) är den "tredje vanligaste dödsorsaken" i USA
[@starfield2000], eller att Alzheimers sjukdom kan vara den "fjärde eller femte
vanligaste dödsorsaken" i USA [@katzman1976].

## Referenser

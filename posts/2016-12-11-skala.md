---
tags: grafik
title: På väg till nollpunkten
author: Karl Pettersson
lang: sv
---

Diagram där y-axeln inte börjar på 0 kan ses som vilseledande, genom att de
förmedlar ett intryck av att en skillnad är större än den faktiskt är. Detta
diskuteras i ett inlägg av Neil Saunders som publicerades för några veckor
sedan [@saunders161120], där han exemplifierar med diagram som visar hur
antalet röster på demokraternas och republikanernas kandidater i de amerikanska
presidentvalen förändrats från 2008 till 2016. Han visar på hur
standardinställningarna för y-axeln varierar mellan olika typer av diagram i
ggplot2, ett populärt grafiksystem för R [@wickham09]. Om valtrenden ritas upp
som stapeldiagram börjar y-axeln på 0; om den däremot ritas upp som
linjediagram börjar den på något under 60 miljoner (strax över minimum för någon
partikandidat). Det går förstås att ändra genom att explicit ange `limits`, men
det verkar bygga på idén att det är viktigt att börja på 0 i stapeldiagram, men
inte nödvändigtvis i linjediagram. Det sägs också i en Quartzartikel inlägget
hänvisar till [@yanofsky150608]. För linjediagram det är det i många fall
olämpligt att börja skalan på y-axeln på 0. Är det t.ex.\ en feberkurva för en
människa vore det absurt. Är det ett diagram med logaritmisk skala vore det
omöjligt -- $\log(0)$ är inte definierat. Men stapeldiagram skall alltid börja
på 0, därför att staplarna måste sträcka sig till 0 för att korrekt spegla
kvoterna mellan datapunkterna.

Detta kan kopplas till diskussionen om S.S.\ Stevens klassifikation av olika
"nivåer" av skalor för mätning. En skala $s$ tilldelar en individ eller ett
objekt $i$ ett tal $s(i)$ beroende på dess längd, vikt, temperatur, kön, humör
etc. En transformation $f$ kan överföra en skala till en annan: Celsius till
Fahrenheit, tum till meter, gram till skålpund. Grundidén är att ju mer
information som ges av de tal som används i en skala, desto färre
transformationer till andra skalor kan göras utan att information går förlorad.

Nominal
:    Enkel klassificering utan rangordning. Alla transformationer är tillåtna
så länge grupperingen av individer inte förändras. Siffror kan ersättas med
bokstäver. Typiska exempel är klassificering efter kön, bostadsort, yrke etc.

Ordinal
:    Rangordning utan information om intervallens storlek. Tillåtna
transformationer bevarar rangordningen: om $s(i)>s(j)$ gäller att
$f[s(i)]>f[s(j)]$. Psykologiska mätningar av kognitiva förmågor, attityd och
liknande räknas ofta hit.

Intervall
:   Ger information om intervallens storlek. För att en transformation skall
bevara denna information
krävs att det finns en konstant $c$, där $s(i)-s(j)=c([f[s(i)]-[f[s(j)])$. Ett
exempel är konvertering från Fahrenheit till Celsius, där $c=1{,}8$, t.ex.\
$104-68=1{,}8(40-20)$.

Kvot
:   Ger information om kvoter: för tillåtna transformationer gäller
$s(i)/s(j)=f[s(i)]/f[s(j)]$. Meter kan transformeras till kilometer,
millimeter, tum, men kvoterna mellan längder förblir konstanta.
Transformationer får därmed inte förskjuta nollpunkten. Temperaturskalor som utgår
från den absoluta nollpunkten, som Kelvin och Rankine, räknas också hit.^[Det
sägs ibland att kvotskalor inte kan anta värden under 0 [@Eliasson2013kmf, s.
38]. Men det kriteriet riskerar att utesluta även de absoluta temperaturskalorna,
eftersom åtminstone vissa moderna definitioner av temperatur och relaterade
begrepp tillåter negativa temperaturer även för dessa skalor [@wiki:negtemp].]

Ju färre transformationer som är tillåtna, desto mer statistik över mätvärdena
överlever alla tillåtna transformationer utan att dess mening förändras. En idé
som förespråkades av Stevens är att forskare bara skall använda sådan statistik
vars mening förblir oförändrad över alla tillåtna transformationer. Kvoter
mellan temperatur på Celsius och Fahrenheit uppfyller t.ex.\ inte detta:
40\ °C motsvarar 104\ °F och $40/2=20$, men $104/2=52$ och 52\ °F
motsvarar ca 11\ °C. Sådana kvoter, som på detta vis är beroende av valet av skala,
beskrivs ofta som "meningslösa".

Om dessa idéer om tillåtna transformationer och tillåten statistik kombineras
med Quartzartikelns argument att staplar måste spegla kvoter mellan datapunkter
korrekt, blir slutsatsen att vi aldrig kan använda stapeldiagram för att
jämföra sådant som inte mäts på kvotskala. Utgår vi från den nämnda
klassifikationen av temperaturskalor kan vi t.ex.\ inte göra stapeldiagram med
temperaturjämförelser om vi inte utgår från den absoluta nollpunkten.

Men Stevens idéer har kritiserats ända sedan 1950-talet, bl.a.\ med hänvisning
till att det är bakvänt att klassificera vissa transformationer och statistiska
metoder som meningsfulla för ens mätvärden oberoende av de frågor som skall
besvaras och de resultat olika tester ger [@velleman93]. Om vi transformerar
meterskalan genom att dra ifrån en konstant, som 1,7 (något i närheten av
medellängden för Sveriges befolkning), har vi inte längre ett mått på absolut
längd, utan på avvikelse från medellängden: därför är det inte en "tillåten"
transformation av längdskalan. Vi kan använda ett måttband graderat enligt den
nya skalan för att mäta längdskillnader i ett sammanhang där förhållandet till
medellängden inte har någon speciell betydelse: då kan den ses som en
intervallskala för längd. Men är vi intresserade av just detta förhållande
finns å andra sidan inga hinder för att beräkna kvoter och rita staplar, där
avvikelsen utgör skalan på y-axeln. Anta att vi vill rita upp en mängd positiva
avvikelser från medellängden (kanske längden hos spelarna i ett basketlag):
staplarnas relativa storlek förblir då densamma oavsett om vi har en skala
baserad på avvikelsen, där y-axeln börjar på 0, eller om vi har en absolut
längdskala, där y-axeln börjar på 1,7. Därför är det tveksamt om staplar som är
inte sträcker sig till 0 nödvändigtvis ger en felaktig representation av
kvoterna: är det avvikelsen från 1,7 vi är intresserade av är det 1,7 som är
den relevanta nollpunkten.

Något liknande förhållandet mellan skalorna för absolut längd och avvikelse
från medellängden gäller förhållandet mellan Kelvinskalan och Celsiusskalan.
Celsiusskalan kan betraktas som en intervallskala för temperatur, men den kan
också, på motsvarande sätt som den transformerade meterskalan i exemplet ovan,
betraktas som en kvotskala för temperaturavvikelse från vattnets fryspunkt
(även om det med moderna SI-definitioner bara är ungefärligt sant). I de flesta
sammanhang kanske inte just kvoter mellan sådana avvikelser är så intressanta,
men om de är av intresse är det inte längre en godtycklig nollpunkt.

Ett exempel i Quartzartikeln handlar, som nämnts, om feberkurvor: de vore inte
speciellt informativa om de började på 0, i Celsius, Fahrenheit eller Kelvin.
För feberkurvor används linjediagram, där argumentet om kvoter mellan staplar
inte gäller. Men vi kan vilja använda stapeldiagram för att jämföra
temperaturen hos ett antal individer med feber: det vi då vill åskådliggöra är
just deras avvikelse från normal temperatur. Strängt taget borde vi då kanske
definiera en ny "mänsklig" temperaturskala M, med en formel för konvertering
från Celsius i stil med $\text{M}=\text{C}-36{,}8$. Det vore då en skala med i
sammanhanget icke godtycklig nollpunkt. Men frågan är om det inte i ett sådant
fall vore mindre förvirrande för de som skall läsa diagrammet att utgå från
Celsiusskalan och låta y-axeln börja på 36,8.

Många stapeldiagram i olika media är utan tvivel missvisande därför att skalan
på y-axeln konstruerats på ett tendentiöst sätt, utifrån ett intervall som inte
har någon verklig relevans för de samband om illustreras, men det är inte samma
sak som att alla stapeldiagram måste utgå från 0.

##Referenser

---
tags: epidemiologi
title: Tillbaka till 1891
author: Karl Pettersson
lang: sv
---

Tidigt under pandemin med COVID-19 diskuterades idén att den skulle
vara introduktionen av ett nytt förkylningsvirus, vilket jag skrev om
[den 25 mars 2020](2020-03-25-ungt.html). Nu har snart ett och halvt
år gått, och det ter sig än mindre troligt att cirkulationen av SARS-CoV-2
skulle komma att upphöra under de närmaste åren.

Ibland framställs den möjliga övergången av COVID-19 till en
"förkylning" som att SARS-CoV-2 skulle "mutera och bli mildare". Det
vi ser när det gäller de fyra kända säsongscoronavirusen (OC43, 229E,
NL63 och HKU1) är dock att de flesta människor infekteras för första
gången under småbarnsåren och att dessa primärinfektioner inte ger
något långsiktigt skydd mot återinfektion, men däremot att risken för
allvarlig sjukdom förblir låg. @Lavine741 har modellerat hur
dödlighetsbördan av SARS-CoV-2 gradvis skulle kunna reduceras genom
att det byggs upp en immunitet i befolkningen så att få
primärinfektioner inträffar före 10 års ålder, utan några antaganden
om att viruset skulle bli mindre farligt i en naiv befolkning.

När det gäller säsongscoronavirusen finns inga säkra data över vad som
hände när de först introducerades i den mänskliga befolkningen. De
luftvägspandemier före 2020 vars etiologi är klarlagd är
influensapandemierna 1918, 1957, 1968 och 2009 (återintroduktionen av
A(H1N1) 1977 skulle kunna räknas in men betraktas inte allmänt som en
pandemi). Den tydliga pandemi som närmast föregick pandemin 1918 var
den som började 1889 och i Sverige kallats "ryska snuvan". Också denna
har allmänt antagits vara orsakad av influensavirus (vilket impliceras
av det engelska namnet "Russian flu").

@Vijgen2005 har dock framfört hypotesen att pandemin 1889 skulle ha
varit introduktionen av coronaviruset OC43. Deras huvudsakliga
argument bygger på genetiska jämförelser mellan OC43 och coronavirus
hos boskap (BCoV) som tyder på att de divergerat ca 1890, vilket
stämmer tidsmässigt med både pandemin 1889 och omfattande epidemier
av luftvägssjukdom bland boskap under andra halvan av 1800-talet.
De påtalar också att neurologiska symptom tycks ha varit
vanligare vid pandemin 1889 än vid kända influensapandemier och att
OC43 visats kunna angripa nervsystemet. Utifrån detta kan vi formulera
två olika hypoteser om pandemin 1889.

C89
:    Pandemin 1889 orsakades av coronavirus.

I89
:    Pandemin 1889 orsakades av influensavirus.

(C89) har fått ökad uppmärksamhet under den nuvarande pandemin.
@Brüssow2021 diskuterar också evidens för (C89) och (I89). De tar
upp den ovannämnda dateringen och koppplingen till BCoV och även
kliniska och epidemiologiska beskrivningar av pandemin från
Storbritannien och Tyskland. När det gäller symptombilden finns
en tydlig överlappning med COVID-19. Förutom sådant som definierar
influensaliknande sjukdom (luftvägssymptom och feber) drabbades
folk av mag-tarmproblem, neurologiska symptom (däribland förlust av
lukt- och smaksinne) och psykiatriska problem. Långvariga symptom
rapporterades också. Från Tyskland noterades inkubationstid på
2–6 dagar, vilket är längre än typiskt för influensa men överlappar
med vad som observerats vid COVID-19. Dessutom rapporterades att
barn generellt drabbades lindrigt och att hög ålder och tillstånd
som fetma, hjärtsjukdom och diabetes var riskfaktorer för svår
sjukdom och död.

Som evidens för (I89) anförs att folk födda före 1890, från vilka
prover samlades in på 1950-talet, visat sig ha antikroppar mot de
A(H3N2)-stammar som orsakade pandemin 1968 och även verkade klara sig
bättre vid denna pandemi än personer födda efter 1895, vilket inte 
sågs vid säsongsinfluensor några år tidigare, då A(H2N2) dominerade.
Detta skulle kunna förklaras av en influensapandemi med A(H3) ca
1890, med efterföljande vågor de följande åren.

@1890iis beskriver pandemin i Sverige, ur epidemioloiska, kliniska
och bakteriologiska aspekter (någon virologi existerade inte 1890). Här
finns också observationer som överensstämmer med @Brüssow2021.
Incidensen bland barn var hög, men de drabbades i regel lindrigt.
I en folkskola på Djurgården var 151 av 198 elever sjuka, men av dessa
var 86 frånvarande bara 1 eller 2 dagar [-@1890iis, s. 77]. När det
gäller vuxna rapporteras också diverse neurologiska och psykiatriska
symptom, som ibland varat i månader [-@1890iis, s. 133–144].

Det finns i dag inga konklusiva argument för vare sig (C89) eller
(I89). Symptombilden och åldersmönstret bland svårt sjuka talar för
(C89), men även influensapandemierna 1918–2009 skiljer sig en del från
varandra i dessa avseenden. Om folk födda före ca 1890–95 skulle ha
primats med A(H3) skulle detta till en del även kunna förklara det jag
noterat t.ex. [den 14 mars i år](2021-03-14-grannar.html), att
säsongsepidemier i mitten av 1970-talet medförde större överdödlighet
i Sverige och andra nordiska länder än de initiala pandemivågorna åren
efter 1968. Under de åren hade kohorterna födda efter 1895 hunnit bli
äldre och skörare. Å andra sidan borde en pandemi med A(H3) då lett
till att denna subtyp etablerat sig som säsongsvirus ända tills nästa
influensapandemi gjort att den konkurrerats ut av en annan subtyp,
vilket, givet gängse pandemikronologi, skulle ha inträffat 1918 med
A(H1N1). Men i så fall borde personer födda ända fram till åren före
1918 ha primats med A(H3). Det skulle kunna vara så att de
säsongs-A(H3) som skulle ha cirkulerat i början av 1900-talet driftat
för mycket från den pandemiska stammen, som kommit från djurvärlden,
för att ge någon stark antikroppsreaktion när A(H3) återkom 1968. Det
har visats att personer födda efter 1926 hade mycket svagare
antikroppsreaktioner mot svinvarianter av A(H1) än personer födda
strax före 1918 [@Dowdle1999], trots att A(H1N1) cirkulerade som
säsongsinfluensa under hela perioden 1918–57.

Hypoteserna (C89) och (I89) utesluter varandra, då de båda
förutsätter att det var *en* pandemi 1889. Vi kan jämföra med följande
par av hypoteser.

C89*
:    En pandemi ca 1889 orsakades av coronavirus.

I89*
:    En pandemi ca 1889 orsakades av influensavirus.

(C89\*) och (I89\*) är kompatibla med varandra: det kan ha varit två
pandemier som låg nära varandra tidsmässigt. @Brüssow2021 nämner
också den möjligheten och hänvisar till att det var multipla vågor.
I och för sig har detta observerats vid influensapandemier, men
epidemivågen i Storbritannien 1893/94 rapporteras ha varit mer
influensalik än de tidigare vågorna, med U-format samband mellan
ålder och dödlighet och symptomen mer koncentrerade till luftvägarna.
@Ledberg2021 har studerat dödlighet i Sverige 1860–2020 och
konstaterar utbrott med skarpt ökad dödlighet över jul och nyår
1889–90, 1891–92 och 1893–94. Av diagram i artikeln framgår
att dödligheten var klart förhöjd i relation till intilliggande
år även vintrarna 1898–99 och 1899–1900. @Dowdle1999 nämner
också en möjlig influensapandemi 1900 men säger att det inte finns
tillräcklig evidens för överdödlighet internationellt. Hur som
helst framträder en ganska komplex bild av luftvägsepidemier i
slutet av 1800-talet, och det verkar inte orimligt att vissa av
dem kan ha orsakats av influensavirus och andra av coronavirus
som OC43.

## Referenser

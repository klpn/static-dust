---
tags: epidemiologi
title: Prima virus
author: Karl Pettersson
lang: sv
---

I slutet av inlägget [den 18 januari](2020-01-18-vader.html) tog jag
upp fenomenet med "priming" när det gäller influensavirus: att det
första influensavirus någon utsatts för i livet kan skapa en viss
bestående immunitet mot besläktade virus. Detta har anförts som
förklaring till att olika åldersgrupper är olika mottagliga för
fågelvirus som inte cirkulerat i någon större skala bland människor.
I förra inlägget diskuterade jag den låga åldern bland de som
fått labbverifierad influensa B denna säsong i Sverige, och visade
på att det generellt verkar gälla att medianåldern bland B-fallen
från säsongen 2010/11 varit lägre ju större andel linjetypade fall
som tillhört Victoralinjen snarare än Yamagatalinjen. Det stämmer
med vad som visas internationellt av t.ex.\ @Skowronski2017, som
tar upp det att olika kohorter kan ha primats för olika linjer som
en möjlig förklaring, och @Virk2020.

Av den senaste influensarapporten, som publicerades i torsdags,
framgår att ökningen av labbrapporterade fall varit måttlig för vecka
6, och att antalet fall fortfarande är klart lägre än motsvarande
veckor 2018 och 2019, men att influensa B närmar sig influensa A och i
t.ex.\ Stockholms och Västra Götalands län har gått om A
[@infrapp0620]. Samtidigt rapporteras om fall som en skola i Växjö, där
mer än en tredjedel av eleverna varit hemma under en dag, som det
verkar företrädevis med influensasymptom [@Lundberg200211]. Det
framgår inte att några drabbade på den aktuella skolan provtagits, men
sett till utvecklingen i Sverige de senaste veckorna och elevernas
ålder verkar det ganska sannolikt att det rör sig om ett utbrott av
Victorialinjen av influensa B.

Det påminner mycket om det jag själv fick observera för nästan
på dagen 27 år sedan, när halva sexan i skolan där jag gick
plötsligt var borta en torsdag. Då härjade ett virus av
Yamagatalinjen. @Shaw2002 beskriver de båda B-linjernas
dynamik globalt fram till 2002. De har namngetts efter stammarna
B/Victoria/2/1987 och Yamagata/16/1988, men de divergerade
långt tidigare: @Rota1992, som också citeras av @Skowronski2017,
bedömer att det kan ha skett under perioden 1973–79. Under
1980-talet var det mest Victoriavirus som cirkulerade världen
över, men Yamagatalinjen tog över och blev dominerande i början
av 1990-talet. Under perioden 1991–2001 isolerades Victoriavirus
sällan och då nästan enbart i Östasien. Sedan 2001 har de båda
linjerna cirkulerat parallellt över världen, men som jag visade
på i förra inlägget har det knappast varit någon säsong i Sverige
sedan 2011 med hög influensa B-aktivitet dominerad av Victoria.

Denna växling mellan linjerna kan förklara en hel del av det
varierande åldersmönstret i mottaglighet för influensa B. Det tidiga
1980-talets födelsekohorter, som jag tillhör, hade i stor utsträckning
blivit Victoriaprimade, vilket gjorde att vi var mottagliga när
Yamagatavirus dök upp i början av 1990-talet. För dagens unga, som
eleverna i Växjö, gäller att många blivit Yamagataprimade, vilket
medför att de är mottagliga nu när Victoriavirus cirkulerar. Det är
dock inte alldeles klart varför personer över 50 år, som måste ha
primats för influensa B^[Det är inte heller helt klart i vilken mån
primande för influensa A är oberoende av primande för influensa B.]
innan linjerna divergerade, verkar mer mottagliga för Yamagatavirus,
t.ex.\ säsongen 2017/18, där medianåldern på labbverifierade B-fall
var 68 år. Kanske har mottagligheten för cirkulerade Yamagatavirus i
kohorter födda före 1970-talet ökat över tid: den likaledes
Yamagatadominerade säsongen 2012/13 var medianåldern hos labbfallen 46
år, och vid utbrott som det 1993 verkade skolpersonalen relativt
förskonad. Enligt @Virk2020 har den ökade aktiviteten av Yamagatavirus
de senaste åren drivits av drift i NA-proteinet, som vanliga vacciner
inte riktar in sig på: det kan vara det som gör att immunförsvaret
hos personer födda före 1970-talet fått svårare att bekämpa virusen.

Enligt @infrapp0520 är medianåldern hos de influensa B-fall som
rapporterats i Sverige till och med vecka 25 år, med 45 procent av
fallen i åldersgruppen 15–39 år. Incidensen är dock något högre bland
de under 15 år. De åldersgrupper som används i redovisningen (0–4,
5–14, 15–39, 40–64 och 65– år) är kanske väl grova, då det kan finnas
betydande variation inom dessa (speciellt ålderintervallet 15–39 år,
som innehåller kohorter föddda i tidsintervallet 1980–2005, vilket
alltså innehåller både Victoravirusens försvinnande och deras
återkomst), @Gagnon2018 argumenterar för att incidensen i influensa
med hänsyn till effekterna av primande borde rapporteras i
ettårsklasser, även om snäva intervall förstås innebär större
statistisk osäkerhet.

Dagens skolungdomar har kanske till viss del blivit Victoriaprimade,
t.ex.\ under säsongen 2010/11. Eftersom Victoriavirus var i stort sett
borta från cirkulationen utanför Östasien under 1990-talet kan de
som tillbringade sina småbarnsår i Sverige under detta årtionnde vara
de som i minst utsträckning infekterats med Victoriavirus innan de
infekterades med Yamagatavirus, vilket kan innebära att de borde
vara försiktiga med folksamlingar under de närmaste veckorna.

## Referenser

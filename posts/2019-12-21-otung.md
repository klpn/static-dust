---
tags: epidemiologi
title: Otunga proteiner
author: Karl Pettersson
lang: sv
---

Nu i december har det publicerats en artikel i Lancet om riskfaktorer
för aterosklerotiska sjukdomar [@Brunner2019], som tycks ha väckt
uppmärksamhet i framför allt brittiska medier. Forskarna bakom
artikeln har använt sig av data från 398\ 846 individer i 44 kohorter
i 19 olika länder från en rad tidigare studier och undersökt samband
mellan nivåer av icke HDL-bundet kolesterol och en komplex *sammansatt
ändpunkt* för aterosklerotisk sjukdom: hjärtinfarkt, död i
kranskärlssjukdom, vård för instabil kärlkramp, revaskularisering av
kranskärlen eller ischemiskt slaganfall. Den exakta definitionen av
den sammansatta ändpunkten varierar mellan de olika underliggande
studierna. Kumulativ risk att råka ut för ändpunkten före 75 års ålder
har beräknats och redovisas uppdelat på nivåer av icke HDL-K, andra
riskfaktorer, kön och startålder.

Den kumulativa risken blir föga förvånande högre med lägre startålder
(de har tagit hänsyn till konkurrerande risk för död genom annat än
cirkulationssjukdom). För åldersgruppen under 45 år varierar den bland
kvinnor mellan 5,7 procent för de med icke HDL-K under 2,6 mmol/l och
högst en annan riskfaktor (rökning, högt blodtryck, diabetes eller
fetma), 14 procent för de med icke HDL-K på minst 5,7 mmol/l och högst
en annan riskfaktor och 24,1 procent för de med minst 5,7 mmol/l och
minst två andra riskfaktorer. För män under 45 är varierar risken
mellan 11,8, 29,8 och 43 procent för motsvarande grupper. Dessa
resultat är knappast speciellt förvånande, givet resultaten från
tidigare metaanalyser, som @plosmeta13. Det skall dock inte glömmas
att många av de studier som ligger till grund för den nu aktuella
artikeln har inletts på 1970- och 80-talet, när incidensen i
aterosklerotiska sjukdomar, speciellt hjärtinfarkt, var mycket högre i
rika länder jämfört med de senaste åren, och att den kan förändras
även i framtiden, som jag skrivit om t.ex.\ [den 12 augusti i
år](2019-08-12-nedgang.html). Det finns ingen publicerad
särredovisning av resultaten för olika komponenter i den sammansatta
ändpunkten.

Forskarna gör emellertid också uppskattningar av hur mycket den
kumulativa risken skulle reduceras om nivåerna av icke HDL-K sänktes
med 50 procent, vilket tänks ske med med läkemedel. Här har de *inte*
använt sig av skillnaderna mellan de ovannämnda riskgrupperna utan i
stället använt en formel från @Ference2017, som definierar en relativ
riskfunktion $\rr(n,y)$ för en reduktion av nivåerna av LDL-K (som är
starkt korrelerat med icke HDL-K) med $n$ mmol/l över $y$ år.

$$\rr(n,y)=\exp[-0{,}249+(y-5)\times-0{,}0152]^n$$

En 40-årig kvinna med 6 mmol/l icke HDL-K och ogynnsamma nivåer av
alla andra riskfaktorer i ett av exemplen i supplementet, skulle ha en
risk på 38,7 procent för aterosklerotisk sjukdom före 75 års ålder.
Men om hon halverade sina nivåer av icke HDL-K, skulle risken
reduceras till $0{,}387\times\rr(3,35)$, ungefär 4,7 procent.
@Harcombe191208 har reagerat på dessa riskberäkningar. Hon påtalar att
kvinnor i den högsta riskgruppen i artikeln skulle reducera sin risk
från 24,1 till 2,5 procent, vilket är lägre än baslinjerisken för
kvinnor i den lägsta riskgruppen, 5,7 procent, vilket hon betraktar
som absurt.

Jo, generellt är det så att den absoluta risken efter
50-procentig sänkning i deras modell blir lägre ju högre
baslinjenivåerna av icke HDL-K varit – och därmed också ju högre värdena
är efter sänkningen, då de relativa förhållandena mellan de olika
grupperna behålls. Denna effekt har så starkt genomslag att till
och med risken för kvinnorna i den lägsta riskgruppen *efter*
sänkning är något högre (2,6 procent) än för kvinnorna i den
högsta riskgruppen. Det är svårt att inte hålla med Harcombe
om att detta är orimligt.

Resultaten beror på att sambanden mellan icke HDL-K och
aterosklerotisk sjukdom som definieras av $\rr$-funktionen är mycket
starkare för långa tidsperioder än vad som beräknats direkt utifrån
observation av de studerade kohorterna. Funktionen har definierats
av @Ference2017 baserat på studier av kranskärlssjukdom hos
mestadels relativt unga personer med genetiska avvikelser som gett
dem reducerade nivåer av LDL-K genom livet. Det sätt som den
används på i den nu aktuella artikeln ger upphov till flera frågor.

* Kan funktionen användas för att integrera risken under den tid
  sänkningen pågår (snarare än efter att en person levt med
  reducerade nivåer under lång tid)?

* Kan funktionen extrapoleras ända upp till 75 års ålder (den
  relativa effekten av icke HDL-K och relaterade faktorer avtar
  med stigande ålder, så också i sammanställningen i
  Lanctartikeln)?

* Kan funktionen generaliseras till ett sådant brett utfallsmått
  som används i den sammansatta ändpunkten i Lancetartikeln?

När faktorer relaterade till kolesterol diskuteras idag ligger
fokus mycket på sänkning med läkemedel, vilket exemplifieras av
denna artikel. För några decennier låg fokus på kosten: inte mycket
läkemedel fanns tillgängliga, och det fanns nog ofta en alltför
optimistisk syn på hur enkelt det skulle vara att påverka dessa
faktorer via kosten (vilket kan jämföras med de modelleringar
som idag görs med Livsmedelsverkets medverkan, som jag skrev om
[den 16 maj](2019-05-16-frukt.html)).
[Den 30 april](https://diversepedanteri.blogspot.com/2013/04/forkalkningens-atertag.html)
och [20 maj 2013](http://diversepedanteri.blogspot.com/2013/05/ohalsosam-lasning.html)
skrev jag om hur författaren Hans-Eric Hellberg träffande lyckades
fånga in 1980-talets syn på kost och ateroskleros och många andra
trender relaterade till sjukdom och hälsa. Detta år har SVT:s öppna
arkiv lagt ut julkalendern *Julpussar och stjärnsmällar* från 1986,
som bygger på hans böcker, och även här förekommer detta tema. I
avsnittet den 9 december försöker Gloria provocera sin make Paul, som
sitter tyst och tjurar efter att ha blivit av med sin tavla. Hon
häller kaffekoppen full med grädde och säger: "Om du tiger, så ska jag
bli smällfet och smälla av i infrakt och...infrakt...jag vet...och
fetthjärta innan du hinner öppna mun."

## Referenser

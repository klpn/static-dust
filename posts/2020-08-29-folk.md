---
tags: epidemiologi
title: Förutsägbart folk
author: Karl Pettersson
lang: sv
---

I förra inlägget noterade jag att perioden med överdödlighet i Sverige
till följd av COVID-19 tycktes ha upphört och att förutsägelserna från
@Nilsson2020 på 5000–6000 dödsfall visat sig träffsäkra. Men Nilsson
förutsåg också att det månaderna efter epidemin skulle dö "3000–4000
färre än normalt" i Sverige, vilket han, precis som förutsägelserna
för överdödlighet, baserade på svåra influensasäsonger, som de 1988/89
och 1993/94, då det under tremånadersperioden efter dog 1800 färre
personer än normalt, vilket sedan får justeras för ökat antal äldre i
befolkningen.

Nu har vi börjat få in tillräckligt med data för att testa även denna
del av Nilssons förutsägelser. Av @scbpreldoda framgår att det från
och med vecka 27 inte varit någon överdödlighet i Sverige relativt
genomsnittet för motsvarande veckor perioden 2015–19. Under veckorna
27–32 har det dött 9216 svenskar 2020, vilket kan jämföras med ett
genomsnitt på 9393 personer dessa veckor 2015–19. Alltså ett visst
mått av underdödlighet, men klart lägre än Nilsson förutsåg.

Vad är anledningen till att den ålderjusterade underdödligheten varit
lägre efter denna våg med COVID-19 än efter influensasäsonger som
medfört hög dödlighet? Enligt Nilsson skulle mönstret med
underdödlighet efter influensorna kunna förklaras av selektiv
överlevnad, där en stor andel av de som dött varit sköra personer, som
skulle ha dött inom några månader om de inte drabbats av influensa.
Säkert har detta varit en bidragande faktor. En annan viktig faktor
kan dock vara att influensasäsongerna 1988/89 och 1993/94 toppade
ovanligt tidigt, redan i december, för att därefter avta. När
influensan normalt toppar, i februari eller mars, var
influensaaktiviteten dessa säsonger mycket låg, vilket också medförde
låg dödlighet. Som visas av diagrammen i mitt inlägg [den 22
juni](2020-06-22-normal.html) finns även vissa säsonger, som 1994/95,
då influensan aldrig verkar ha tagit fart bland de äldre och
dödligheten förblivit låg säsongen igenom.^[Dock rapporterar
@svdagstidn om en del yngre som drabbades under denna säsong.] I
februari 1995 dog 3631 kvinnor och 3754 män, jämfört med 3551 kvinnor
och 3727 män februari 1994 [@scbfoddadodamanad]. I februari 1989 dog
3426 kvinnor och 3574 män. Eftersom COVID-19 uppenbarligen inte är en
sedan flera år etablerad säsongsinfektion som i år toppat några
månader tidigare än vanligt, borde kanske februari 1989 eller 1994 ha
jämförts med ett år som 1995 snarare än en genomsnittlig februarimånad
kring 1990, som Nilsson tycks ha gjort, om vi varit intresserade av
att predicera dödligheten i Sverige månaderna efter att
överdödligheten i COVID-19 lagt sig.

När det gäller den mer framgångsrika delen av Nilssons prediktion, om
överdödligheten, kan det vara intressant att fråga sig om det redan
när hans artikel publicerades i april fanns andra indikationer än
extrapoleringerna från influensasäsongerna att det skulle bli
5000–6000 dödsfall i Sverige. I mitt inlägg [den 2
maj](2020-05-02-1988.html) noterade jag att kvoten mellan den nedre
gränsen för det intervallet och överdödligheten fram till påsk är 2,7.
Sedan har flera forskare använt sig av Gompertzfunktionen, som annars
ofta används för att modellera dödlighet i relation till ålder, för
att modellera utvecklingen av COVID-19 [@Levitt2020;@Ohnishi2020].
Antalet fall, eller dödsfall, närmar sig i en sådan modellering
asymptotiskt ett värde $a$, sådant att det kumulativa antalet fall
vid den tidpunkt där flest nya fall tillkommer ges av $a/\mathrm{e}$.
Om detta tillämpas på dödligheten i Sverige skulle alltså 5000–6000
dödsfall motsvara att antalet dödsfall per dag är som högst när ca
1850–2200 personer dött totalt. Utifrån de data som fanns att tillgå
mot slutet av april hade Åke Nilsson kunnat komplettera sin prediktion
av överdödligheten med en observation av det sambandet.

Gompertzmodellen säger inget de underliggande mekanismer, i form av
immunitet, ändrat beteende etc., som avgör hur pandemin utvecklas. En
massa modeller som bygger på parametrar för sådan mekanismer, dels
fackmodeller, av typen S(E)IR, dels agentbaserade modeller har också
använts för att göra förutsägelser av COVID-19, med högst varierande
framgång. En av de mest robusta har varit den s.k.\ YYG-modellen
[@Gu2020], en SEIR-modell där data över antal döda använts för att med
maskinlärning uppskatta $\mathcal{R}$-värdet för smittan i olika
länder och regioner. @Fig:yyg_se_0804 visar YYG-modellens prediktioner
för antal döda i Sverige den 4 augusti 2020 från 9 april till 3
augusti. Diagrammet kan återskapas med Julia genom att klona
[bloggförrådet](https://github.com/klpn/static-dust.git) och @Gu2020,
skapa en länk till underkatalogen `./projections` i
`postdata/2020-08-29-folk` och köra `./yyg_se_0804.jl`.

![Döda antal Sverige 2020-08-04 enligt YYG](../images/yyg_se_0804.svg){#fig:yyg_se_0804 width=100%}

Medelvärdet för prediktionerna låg alltså kring 6000 döda redan vid påsk,
även om viss instabilitet kan ses i slutet av april och början av maj,
kanske beroende av ett stort antal inrapporterade dödsfall efter
påskhelgen, som kan ha lurat programmet att treden var uppåtgående.

## Referenser

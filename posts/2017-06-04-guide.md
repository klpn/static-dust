---
tags: epidemiologi
title: Guide som visar fel
author: Karl Pettersson
lang: sv
---

Svenska media rapporterar om hur läkaren och forskaren Adam Linder klagat över
Vårdguidens information om blodförgiftning, som han anser är missvisande
[@tt170603]. Guiden har påstått att det är en "allvarlig men ovanlig"
infektion, fast det är "över 40\ 000 svenskar som drabbas varje år, vilket är
fler än de som årligen drabbas av de fyra vanligaste cancerformerna
tillsammans". Linder har påtalat detta sedan hösten 2016 utan att texten
ändrats, uppges det. Nu har dock texten ändrats senast den 1 juni:
reservationen att sjukdomen skulle vara ovanlig har tagits bort [@sepsis1177].
Något specifikt om dess incidens sägs inte.

Varifrån kommer uppgiften att över 40\ 000 svenskar drabbas varje år?
@sepfond16 hänvisar till att det publicerats en svensk studie som visar att
"uppåt 40\ 000 människor drabbas varje år av sepsis i Sverige". Det är
@Mellhammar2016 som tittat på journaler från 482 patienter över 18 år från två
svenska regioner som fått antibiotika intravenöst vissa datum under 2015 och
sökt utröna förekomsten av sepsis bland dessa patienter, enligt två olika
definitioner av "sepsis".

Att definiera detta sjukdomstillstånd har visat sig problematiskt. Som rubriken
antyder utgår @sepsis1177 fortfarande från det äldre begreppet
"blodförgiftning", som innebär att "bakterier kommit in i blodet". En
definition av sepsis som slogs fast i början av 1990-talet går ut på att det är
ett så kallat systemiskt inflammationssvarssyndrom (SIRS) orsakat av infektion.
Kriterierna för SIRS inkluderar sådant som feber, förhöjd puls och förhöjt
antal vita blodkroppar. Med denna definition kan sepsis ofta föreligga vid
lindriga infektioner. Därför är sepsis i "den kliniska vardagen" i praktiken
synonymt med "svår sepsis", vilket innebär organdysfunktion, bristande
genomblödning eller lågt blodtryck utöver de ovannämnda kriterierna
[@Johansson15]. Det är också den första av definitioner som används av
@Mellhammar2016. Den andra definitionen, som kallas "sepsis-3", är en nyare
definition, som går ut på att det föreligger en viss grad av organdysfunktion
till följd av urspårad reaktion på en infektion. 

I studien uppskattas sedan den årliga incidensen i sepsis till 687/100\ 000
personer (95-procentigt konfidensintervall 549--824) enligt den äldre
definitionen och 780/100\ 000 (633--926) enligt den nyare. Ingen av dessa
siffror ger dock en incidens på ca 40\ 000 i förhållande till Sveriges
folkmängd (snarare ger de högre incidens). Jag har från en av studiens
författare fått kommentaren att 40\ 000 kommer ganska nära nedre
konfidensintervallet för sepsis enligt den äldre definitionen räknat på
befolkningen över 18 år, men det är litet märkligt att enbart rapportera den
siffran i ett sådant sammanhang, och @sepfond16 talar som sagt om att antalet
fall är "uppåt 40\ 000". Dessutom finns siffran "över 40\ 000" i en flyer på
Sepsisfondens webbplats som är daterad september 2016 [@sepfly1609], och var
den siffran kommer ifrån förblir ett mysterium.

Arbete med höjande av medvetenheten kring sepsis som ett utbrett hälsohot har
lett till förvirring även i andra sammanhang. I en brittisk enkätundersökning
har deltagarna ombetts rangordna fem sjukdomstillstånd efter hur många dödsfall
de orsakar i Storbritannien: bröstcancer, leukemi, meningit, lunginflammation
och sepsis [@negclam1701]. Det uppges att 25 procent placerade bröstcancer
högst och att 75 procent trodde att sepsis orsakar färre dödsfall än
bröstcancer. Sedan sägs att 37\ 000 personer uppskattas dö av sepsis varje år i
Storbritannien men bara 11\ 433 av bröstcancer, och att sepsis är den
vanligaste dödsorsaken i Storbritannien, näst kranskärlssjukdom, som orsakar
nästan 74\ 000 dödsfall. Även @sepfly1609 uppger att det varje år dör fler
människor i Sverige till följd av sepsis än i "bröst-, prostata- och tarmcancer
tillsammans". Den enda siffra som ges där är att 20 procent av de över 40\ 000 som
drabbas dör.

Jo, de brittiska siffrorna för bröstcancer och kranskärlssjukdom gäller
uppenbarligen underliggande dödsorsaker. Data tillgängliga via @whomort för
dessa ICD-koder, C50 och I20--I25, ger närliggande siffror för åren på
2010-talet. För varje dödsfall registreras en underliggande dödsorsak, och den
definieras som den sjukdom eller skada som inledde det morbida händelseförlopp
som ledde till döden [@icd10v2ed10, s. 31]. Men siffrorna för sepsis handlar
inte om detta: ICD-koderna A40--A41, som täcker de vanliga formerna av sepsis,
har registrerats som underliggande orsak för drygt 2500 dödsfall per år i
Storbritannien de senaste åren. För hela infektionskapitlet i ICD-10 (A00--B99)
är det ca 6000 dödsfall per år. Siffran på 37\ 000 dödsfall stämmer i stället
med vad som rapporteras för England av den brittiska motsvarigheten till
Sepsisfonden: det uppges inträffa 123\ 000 fall årligen, varav 30 procent dör,
vilket ger 36\ 900 dödsfall. Siffran för hela Storbritannien anges till över
42\ 000 [@septrust16]. Sådana siffror kan inte utan vidare jämföras med
statistik över underliggande dödsorsaker. Även om sepsis kan vara
underrapporterat som underliggande dödsorsak är det ofta en komplikation till
andra sjukdomar och skador, exempelvis olika cancerformer. På samma sätt kan
lunginflammation och kranskärlssjukdom vara komplikationer till en rad andra
tillstånd. Hur många dödsfall skulle de orsaka om det mättes på samma sätt som
för sepsis?

För Sveriges del gäller också att de tre grupperna av cancer i tarmar, bröst
och prostata (ICD-10 C17--C20, C50 och C61) är underliggande dödsorsak för ca
6500 fall årligen. Det kan mycket väl vara färre än antalet som dör efter att
ha drabbats av sepsis, men det är samtidigt betydligt fler än antalet med
sepsis som underliggande dödsorsak (1132 personer för ICD-10 A40--A41 under
2015).

Det är inte första gången intresseorganisationer och kampanjer kopplade till en
viss sjukdomsgrupp använder sig av statistik över incidens och mortalitet på
missvisande sätt för att framhålla sin sjukdom. För något tiotal år sedan hade
Cancerfonden annonskampanjer som gick ut på att inom några decennier skulle
varannan svensk drabbas av cancer -- något som påstods ha implikationen att om
du inte själv drabbades skulle den du älskade göra det (som en meteorolog som
hävdade att risken för regn är 50 procent på lördag och 50 procent på söndag:
alltså är risken för regn under helgen 100 procent). För några år sedan skrev
jag om kampanjer kring cirkulationssjukdom bland kvinnor i Sverige och USA: de
utmärkte sig också genom enkäter med tveksam metodologi för att avslöja
"okunskap" bland allmänheten, och att de i anslutning till detta gärna använde
sig av jämförelser med antalet dödsfall i olika cancerformer, speciellt
bröstcancer (vilket säkerligen hänger samman med att kampanjerna kring denna
sjukdom hör de till tidigast etablerade). Med vårt ekonomiska system drivs de
olika grupperna att försöka sälja sina sjukdomar med hjälp av alla siffror som
finns till hands, varvid andra sjukdomar blir konkurrerande produkter. Till
detta kommer sedan problematiken att ange entydiga underliggande dödsorsaker
för varje dödsfall i en befolkning där de flesta dör genom komplexa,
åldersrelaterade orsaker.

##Referenser

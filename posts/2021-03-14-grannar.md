---
tags: epidemiologi
title: Goda grannar
author: Karl Pettersson
lang: sv
---

Under våren 2020 framträdde tydliga skillnader i dödstal i COVID-19
mellan europeiska länder. Sverige hade högre dödstal än andra nordiska
länder, och generellt klarade sig länder i Östeuropa bättre än länder
i Västeuropa. Under hösten och vintern har många av dessa skillnader
jämnats ut, då många östliga länder drabbats hårdare. Dock har Sverige
fortfarande högst kumulativa dödstal i Norden. Forskarna Fredrik
Charpentier Ljungqvist och Karin Modig diskuterade för några veckor
sedan i media Sveriges överdödlighet i relation till andra europeiska
länder [@nilsson210220]. Enligt Charpentiers beräkning har ca två
tredjedelar av Europas länder "betydligt högre överdödlighet än
Sverige", även om Sverige ligger högst i Norden. Dessutom påtalas att
Sverige och Danmark vid "de senaste stora sjukdomsutbrotten", alltså
"Asiaten (1957), Hongkonginfluensan (1968) och den svåra influensan
1976", mestadels drabbats hårdare än Norge, Island och Finland",
vilket enligt Charpentier skulle kunna förklaras av att Sverige och
Danmark har mer sammanhängande urbana områden och tätare kontakt med
kontinenten.

Svåra influensasäsonger med hög överdödlighet har förekommit även vid
andra tillfällen i Sverige, som i slutet av 1988 och 1993, vilket jag
diskuterat t.ex.\ [den 2 maj förra året](2020-05-02-1988.html). Det kan
då vara av intresse att generellt jämföra de nordiska länderna när det
gäller dödstal under de månader influensan sprids. Nedanstående diagram
visar antal döda i relation till folkmängden i Danmark, Finland, Norge
och Sverige under december till april 1960–2018. Island har för liten
folkmängd för att dödligheten enkelt skall kunna studeras på månadsnivå.
Diagrammen kan återskapas med Julia genom att klona
[bloggförrådet](https://github.com/klpn/static-dust.git) och köra
`./nord_inflmon_6018.jl` i underkatalogen `2021-03-14-grannar`.
Data över antal döda per månad 1960–2018 finns tillgängliga från
@eurostat_demo_mmonth och över folkmängd motsvarande år från
@eurostat_demo_pjan.

![Dödstal nordiska länder december 1960–2018.](../../images/nord_mort_6018_M12.svg){#fig:nord_mort_6018_M12 width=100%}

![Dödstal nordiska länder januari 1960–2018.](../../images/nord_mort_6018_M01.svg){#fig:nord_mort_6018_M01 width=100%}

![Dödstal nordiska länder februari 1960–2018.](../../images/nord_mort_6018_M02.svg){#fig:nord_mort_6018_M02 width=100%}

![Dödstal nordiska länder mars 1960–2018.](../../images/nord_mort_6018_M03.svg){#fig:nord_mort_6018_M03 width=100%}

![Dödstal nordiska länder april 1960–2018.](../../images/nord_mort_6018_M04.svg){#fig:nord_mort_6018_M04 width=100%}

Några mönster kan observeras tydligt utifrån detta.

* "Hongkonginfluensan", alltså pandemin med A(H3N2) som började
  uppmärksammas i västvärlden andra halvåret 1968, gav
  upphov till tydlig överdödlighet i Danmark, Norge och Sverige under
  december 1969. Finland kom relativt lindrigt undan säsongen 1969/70
  men hade högre dödstal än andra nordiska länder december 1971.
* Under influensasäsongen 1975/76, som toppade i mars,
  hade Danmark och Sverige högre dödlighet än under pandemivågen
  1969/70. Norge och Finland klarade sig bättre.
* Den höga dödligheten i december 1988 var i stort sett begränsad till
  Sverige bland de nordiska länderna. Danmark drabbades värre i
  januari 1990.
* Alla de nordiska länderna drabbades av överdödlighet i december 1993,
  men Finland klarade sig litet bättre än de övriga.
* Danmark hade kraftig överdödlighet i december 1995 och har ofta haft
  uttalade toppar i februari och senare, speciellt fram till ca 2000.

Alltså är det inte så att de nordiska länderna följt varandra på något
enkelt sätt när det gäller influensarelaterad dödlighet genom åren. Nu
blir det förmodligen så att en mycket mindre del av befolkningen i
Danmark, Finland, Norge och Island jämfört med Sverige kommer att
smittas med SARS-CoV-2 innan de hinner få vaccin. Men vad hade hänt om
effektivt vaccin dröjt fem år, eller mer, som många för ett år sedan
bedömde realistiskt?

Mycket talar för att både vaccin och genomgången infektion med
COVID-19 ger mer varaktigt skydd mot svår sjukdom än smittsam
infektion. Om så är fallet är det troligt att SARS-CoV-2 i framtiden
kommer att cirkulera som ett relativt harmlöst säsongsvirus, liknande
de fyra etablerade säsongscoronavirusen, och att i stort sett alla
smittas förr eller senare, både i Sverige och andra länder. Men det är
då samtidigt viktigt att speciellt äldre och andra i riskgrupper får
vaccin så snabbt som möjligt och får det uppdaterat vid behov.
Modelleringar som @Lavine741 antyder att det utan vaccin kan dröja ett
decennium eller mer innnan nästan alla *primärinfektioner* med
SARS-CoV-2 sker bland barn under 10 år, vilket då skulle kunna
innebära fler säsonger med hög dödlighet och hårt tryck på sjukvården
(speciellt när influensa och andra säsongsinfektioner kommer
tillbaka).

En tänkbar mekanism bakom säsongsinfluensor som den 1976, som i Sverige
och Danmark medförde högre dödlighet än pandemin 1969/70, kan
vara följande.

1. Unga som smittats med A(H3N2) första gången 1969 blev 1976 återinfekterade med 
   en lätt driftade variant av viruset och fick då ofta lindrigare sjukdom än under 
   pandemin.
2. Dessa personer arbetade då ofta med smittsam infektion, i stället för att
   ligga hemma.
3. Personer som 1976 vårdades på långvårdsavdelningar,
   bodde på ålderdomshem eller hade hemsamarit, enligt den tidens
   terminologi, och som undgått att smittas 1969 (många av dem klarade sig 
   då själva), blev på så så sätt exponerade för smitta och fick farlig 
   primärinfektion med A(H3N2), i större utsträckning än personer
   i motsvarande situation 1969.

Förhoppningsvis kan vaccin, och kanske bättre rutiner inom
äldreomsorgen, göra att vi inte hamnar i liknande situationer med
COVID-19 de kommande åren.

## Referenser

---
tags: epidemiologi
title: Inte både och
author: Karl Pettersson
lang: sv
---

I diskussionen kring SARS-CoV-2 och COVID-19 är det lätt att hitta
stöd för följande påståenden.

1. Spridningen av SARS-CoV-2 i ett lands befolkning, utan speciella
skyddsåtgärder, kan modelleras någorlunda väl av en SIR-modell med
$\mathcal{R}_0$ 2–3, vilket innebär att långt över hälften av
befolkningen kommer att infekteras.
2. IFR (*infection fatality rate*, andelen infekterade som dör
av infektionen) för SARS-CoV-2 är inte mycket lägre än 1 procent.
3. Flera procent av de som infekteras med SARS-CoV-2 behöver
sjukhusvård.
4. De flesta personer som infekteras med SARS-CoV-2 drabbas av
uttalad influensaliknande sjukdomsbild.

Resonemang som bygger på (1) har jag diskuterat i de två senaste
inläggen. När det gäller (2)–(4) är det lätt att hitta stöd för dem i
olika sammanställningar av fall som konstaterats smittade
[@who_china_covid_mission]. Om (1) och kombineras med några av
(2)–(4), resulterar det i dystra prediktioner, som den nu i veckan
omtalade @impcoll_npi_covid, där de med utgångspunkt med från
$\mathcal{R}_0$ på 2,4 och IFR på 0,9 procent förutsäger att en
epidemi utan bromsande åtgärder kommer att medföra ca 510\ 000
dödsfall i Storbritannien och 2,2 miljoner i USA, utan hänsyn till
effekterna på sjukvården. Utifrån att 4,4 procent av de infekterade
kommer att behöva sjukhusvård och 30 procent av dessa (alltså ca 1,3
procent av alla infekterade) kommer att behöva intensivvård förutsäger
de också att sjukvården, även med bromsande åtgärder, kommer att
överväldigas, vilket kommer att medföra ökade dödstal i andra orsaker.

Ja, hur rimligt är det att kombinera (1) med (2)–(4)? En möjlighet är
att åtminstone några av (2)–(4) är sanna men (1) är falsk. Det finns
fallgropar med modelleringar utifrån uppskattningar av
$\mathcal{R}_0$, som jag skrev om [den 28
januari](2020-01-28-oro.html). Initialt låg det nära till hands att
jämföra med den gamla SARS, som orsakas av ett besläktat coronavirus
och där $\mathcal{R}_0$ uppskattades till 2–4. De globala utbrott av
luftvägsvirus vi känner till som betett sig någorlunda i enlighet med
(1), fast med något lägre $\mathcal{R}_0$, är pandemierna med
influensa A. @Kilbourne2006 ger en översikt över dem. Givetvis har
övervakningssystem skiljt sig mycket åt över tid, men ingen av de
pandemierna har initialt uppmärksammats genom en ökning av äldre som
sjukhusvårdas för lunginflammation. En av de första beskrivningarna av
pandemin med A(H2N2) 1957 i väst tycks ha varit en artikel i New York
Times den 17 april om en influensaepidemi i Hongkong som drabbat
250\ 000 personer på kort tid. Av @svdagstidn framgår att referenser i
svenska tidningar till hotande "asiatisk influensa" började dyka upp i
juni. När det sedan kom en första våg i Sverige på hösten verkar det
ha varit mycket barn och unga vuxna som drabbades: vid en andra våg
under vintern drabbades mer äldre personer [@Holmgren2009].

En annan möjlighet är att (1) är korrekt men åtminstone några av
(2)–(4) är falska. Den snabba spridningen runt världen och svårigheten
att begränsa utbrott, som klart skiljer sig från SARS, talar för att
(1) kan vara korrekt. I slutet av förra inlägget nämnde jag Annika
Lindes hypotes om att befolkningen i Wuhan till och med lyckats komma
nära flockimmunitet. Det kan låta orimligt: varför har vi då inte sett
ännu högre dödstal i t.ex.\ Wuhan, och varför har vi inte fått
rapporter om stora utbrott av influensaliknande sjukdom bland barn och
unga vuxna, som varit typiska för influensapandemierna? En förklaring
kan vara att (2)–(4) alla är falska: IFR är långt under 1 procent, och
de flesta smittade får inte ens uttalad influensaliknande sjukdom. De
fall som konstaterats smittade skulle då vara toppen på ett isberg,
och har en överrepresentation av allvarliga fall. Serologiska studier
i olika befolkningar kommer förhoppningsvis snart att ge bättre
klarhet i hur många som egentligen smittats.

Nu har svenska medier gjort nummer av att hälften av de personer som
intensivvårdats i Sverige fram till 20 mars är under 65 år
[@Zachrisson200320]. Anders Tegnell säger dock att den andelen
kommer att sjunka efterhand. Ja, vi befinner oss fortfarande i ett
tidigt skede av ett utbrottet, både i Sverige och de flesta andra
länder, och då är en stor andel av de smittade relativt unga personer,
som är mer rörliga och utsätts för smitta tidigare, som det varit
vid influensapandemierna. Medelåldern bland alla med konstaterad
smitta i Sverige uppges vara 50 år: att den ändå inte är lägre kan
spegla att yngre personer generellt drabbas lindrigare än vid
influensapandemier.

När det gäller riskfaktorer för svår sjukdom och död verkar de likna
de vid influensa men vara något snävare. Sådant som nämnts är: hög
ålder, manligt kön, befintlig kranskärlssjukdom, högt blodtryck,
diabetes och rökning. Hade jag sett en sjukdom beskrivas på det sättet
för några månader sedan hade jag kanske gissat att det rörde sig om
hjärtinfarkt. Kranskärlssjukdom kan vara en av de faktorer som har
starkast koppling till dålig prognos bland sjukhusvårdade. @Zhou2020
har studerat 191 sjukhusvårdade i Wuhan, och kranskärlssjukdom förelåg
hos 13/54 som dött, men bara 2/137 som skrivits ut levande. Sjukdomar
som denna innebär förstås påfrestning för personer med dåligt hjärta,
men kanske finns mer specifika samband än så. Jag har tidigare, senast
[den 28 juli förra året](2019-07-28-renare.html), skrivit
om hypoteser att infektioner kan vara en viktig förklaring till
upp- och nedgång hos kranskärlssjukdom i olika befolkningar. Vi får
hoppas att inte denna smitta på något sätt medför kvarstående ökad
benägenhet för kranskärlssjukdom, som i värsta fall skulle kunna
bryta den gynnsamma trend som länge setts.

Det verkar finnas en överrepresentation av män bland svårt sjuka och
döda, men inte nödvändigtvis bland alla diagnostiserade. När det
gäller sjukhusvårdad influensa finns det, som jag skrivit om t.ex.\
[den 26 december 2017](2017-12-26-boost.html) en överrisk för män i
åldrar över 60 år, samtidigt som motsatsen verkar vara fallet mellan
20 och 40 års ålder. Vid pandemin 1957 hörde gravida kvinnor till de
värst drabbade [@Kilbourne2006]. Kanske är det så att dåliga utfall
vid COVID-19 jämfört med influensa beror mindre på skadlig
överreaktion hos immunförsvaret och mer på åldersrelaterad försämring
av immunförsvaret och interaktion med hjärtsjukdom, vilket skulle
kunna leda till större överrepresentation av män bland svåra fall.
Möjligen fungerar COVID-19 på liknande sätt som legionellainfektion,
där det finns en överrepresentation av äldre och män bland personer
med den allvarliga formen med lunginflammation, samtidigt som det
också finns en mildare "influensaliknande" form ("Pontiacfeber"), som
verkar drabba yngre och kvinnor i minst lika stor omfattning
[@Gotz2001].

## Referenser

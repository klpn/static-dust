---
tags: epidemiologi
title: Hopp upp
author: Karl Pettersson
lang: sv
---

I dagarna har SCB offentliggjort statistik över folkmängd och antal döda under
2018 [@scbregbef; @scbregdoda]. [Den 25 februari 2017](2017-02-25-liv.html)
beskrev jag hur livslängdstabeller kan skapas utifrån dessa uppgifter, och [den
22 februari 2018](2018-02-22-1993.html) visade jag på beräkningar gjorda på
detta sätt av förväntad livslängd för 2017, som jag fått till 84,11 år för
kvinnor och 80,72 år för män, vilket bara avviker ca 0,01 år från SCB:s
officiella beräkningar, som presenterades några veckor senare. Beräkningar för
2018, utifrån de data som nu släppts, visar ett hopp uppåt för både kvinnor och
män, till 84,26 och 80,79 år. Det är något överraskande, dels därför att
ökningen av kvinnornas livslängd stagnerat under några år, dels därför att
influensan i början av 2018 medförde ganska stor överdödlighet i Sverige, och
även värmeböljorna under sommaren åtföljdes av viss ökad dödlighet [@euromomo].
Tydligen har dödstalen under resten av året varit relativt låga.

En faktor som bidragit till att hålla tillbaka ökningen kvinnornas livslängd är
relativt höga dödstal i rökrelaterade sjukdomar, som KOL och lungcancer, bland
äldre kvinnor i Sverige. SVT har påstått att lungcancer ökat bland kvinnor som
aldrig rökt [@appelquist190220]. Det sägs att lungcancer bland kvinnor ökat med
70 procent de senaste 20 åren, och att andelen kvinnor med lungcancer som
aldrig rökt legat stadigt på 15 procent de senaste 10 åren. Men enligt
statistik tillgänglig via @soscan har incidensen i lungcancer bland kvinnor
varit på uppåtgående i decennier men tvärtom planat ut de senaste 10 åren. Sett
till åldersspecifika incidenstal har ökningen av lungcancer drivits allt högre
upp i åldrarna och har under 2010-talet bara varit tydlig bland kvinnor i
åldersgrupperna över 70 år. I åldersgrupperna under 60 år har lungcancer
minskat de senaste åren, både bland kvinnor och män. Troligen är det en
kohorteffekt, som beror på att exponeringen för rökning genom livet varit högre
bland kvinnor i yngre kohorter fram till de födda ca 1940 men sedan
stabiliserats och minskat. @Fig:SvLc7017CohAge visar, baserat på dessa data,
incidensen i lungcancer (ICD-7 162) efter födelsekohort i åldersgrupperna
45--49 och 65--69 år.

![Incidens lungcancer Sverige efter
födelsekohort.](../images/SvLc7017CohAge.svg){#fig:SvLc7017CohAge}

Diagrammet kan återskapas genom att klona
[bloggförrådet](https://github.com/klpn/static-dust) och köra
`lcplot.jl` i underkatalogen `postdata/2019-02-22-hopp`.

Kan vi annars förvänta oss fortsatta ökningar av livslängden för 2019? Det ser
inte ut som vi haft någon förhöjd dödlighet hittills under vintern. Säsongens
influensa verkar också ha toppat vecka 6 och ha blivit relativt mild
[@infrapp0719]. Den dominerande subtypen har varit A(H1N1)pdm09, som inte
förändrats mycket sedan den cirkulerade sist, 2015/16, vilket troligen medfört
att flockimmuniteten varit relativt god. Men vi kan inte veta när nästa
otrevliga pandemi dyker upp. Hanne-Vibeke Holst är en författarinna som i flera
av sina böcker uppvisat en förkärlek för influensamotiv (exempelvis i sina 
miljöministerböcker, som jag skrev om [den 14 september
2018](2018-09-14-minister.html)). Hennes senaste roman handlar om just en
influensapandemi [@holst2018]. I en intervju hänvisar hon till spanska sjukan
1918; hon påstår att det kommer en sådan pandemi vart hundrade år och påpekar
att du då själv kan göra matten [@tt181027]. Men vilka förödande
influensapandemier skulle, givet den hypotesen, ha ägt rum vid tiden kring Karl
XII:s eller Napoleons fall? @potter2001 tar upp flera pandemier under 1700- och
1800-talen, men ingen av dessa verkar ha medfört dödstal i närheten av den
1918.

## Referenser

---
tags:
- epidemiologi
- klimat
title: Kallt hjärta
author: Karl Pettersson
lang: sv
---

Svenska medier har nu i veckan rapporterat om ökad incidens i hjärtinfarkt
under julen. @rehnman181213 hävdar att hjärtinfarkterna på julafton ökar med
"nära 40 procent jämfört med övriga dagar på året". Det beskriver inte riktigt
vad som gjorts i den aktuella studien [@Mohammadk4811]. Forskarna har utgått
från data över svenska hjärtinfarkter perioden 1998--2013 och jämfört
incidensen olika högtidsdagar (jul, midsommar och påsk) och dagar med
sportevenemang med incidensen under en kontrollperiod två veckor före och efter
en högtidsdag eller samma tid ett år före och efter evenemanget. På så vis
kunde de påvisa exempelvis en incidensökning med 37 procent på julafton, 29
procent på juldagen och 12 procent på midsommar. För påsk och sportevenemang
var dock incidensen inte signifikant förhöjd.

Om forskarna hade gjort som sägs i SVT-artikeln och jämfört med "övriga dagar
på året" i stället för den ovan beskrivna kontrollperioden, hade resultatet
snedvridits därför att incidensen också varierar över året oberoende av
högtidsdagar: närmare bestämt är den högre under vintermånaderna. För jul,
nyår, vinter-OS och påsk inträffade 50 infarkter/dag under motsvarande
kontrollperiod, men för midsommar, sommar-OS och fotbolls-EM/VM ca 46
infarkter/dag under kontrollperioderna.

Det är känt sedan tidigare att sjuklighet och dödlighet i cirkulationssjukdom
och total dödlighet tenderar att vara högre under vintern. [Den 20 januari
2011](https://diversepedanteri.blogspot.com/2011/01/treklover.html) ritade jag
upp antal döda per månad i Sverige 1969--86 för några dödsorsaker. Dödsfallen i
luftvägsinfektioner och kranskärlssjukdom var under perioden fler under
vintermånaderna och toppar för dessa tenderar att sammanfalla. Säsongsinfluensa
är en bidragande orsak till överdödligheten under vintermånaderna, och den
påverkar också sådan dödlighet som tillskrivs kranskärlssjukdom och annan
cirkulationssjukdom.

Dock verkar det också som temperaturen har en effekt på dödstalen oberoende av
influensan. @rocklov08 har exempelvis studerat dödligheten i Stockholm i
relation till temperatur perioden 1998--2003 och justerat för influensa
(uppskattat utifrån antal som läggs in på sjukhus med denna diagnos).
Resultatet är att dödligheten är lägst vid en temperatur på 11--12 °C och ökar
vid högre och lägre temperaturer, men ökningen verkar brantare för högre
temperaturer. Dödlighetsökningen verkar också relaterad till sjukdomar i
cirkulations- och andningsorgan. Detta är förstås av intresse i ljuset av den
globala uppvärmningen. Den kan innebära både ökad dödlighet på somrarna, genom
fler värmeböljor, och minskad dödlighet på vintrarna, genom att dessa blir
mildare.

För min del befarar jag dock att uppvärmningen kan påverka
cirkulationsdödligheten ogynnsamt på ett mer indirekt sätt än fysiologiska
effekter av högre temperatur. I Sverige har åldersjusterad
cirkulationsdödlighet varit på nedåtgående under lång tid, och detsamma gäller
de flesta områden i världen med tillgänglig statistik [@Ezzati2015]. Viktiga
faktorer bakom detta, som är kopplade till ökat välstånd, kan vara sådant som
modern sjukvård, låg belastning av akuta och kroniska infektioner, jämn
näringstillgång under uppväxten hos yngre kohorter och ökad tillgång till
färska frukter och grönsaker. Ogynnsamma trender för vissa riskfaktorer, som
ökad fetma, har inte kunnat rubba utvecklingen. Om däremot välståndet sjunker
till följd av direkta effekter av uppvärmningen, sociala konflikter eller att
vi tvingas sluta med fossila bränslen (vilket vi inom en relativt snar framtid
skulle tvingas till oberoende av uppvärmningen) utan att ha lyckats hitta något
effektivt (och i andra avseenden acceptabelt) alternativ, kanske vi inte kan ta
den låga dödligheten i hjärtsjukdomar och slaganfall för given i framtiden.
Hårda tider kan åtföljas av snabba ökningar av cirkulationsdödligheten, som
setts i det forna östblocket i början av 1990-talet.

I dagens Sverige är 15-åriga Gretor åter vanligt förekommande, som för 100 år
sedan. Då bekymrade de sig kanske för sådant som brist på bröd och potatis
eller spanska sjukan; idag är orosmomenten litet annorlunda. Vi får hoppas att
inte 2003 års kohort kommer att få en sådan cirkulationsdödlighet i
medelåldern som [1903 års kohort i mitten av förra århundradet](https://mortchart.klpn.se/charts/circpop4290s15e18meantrue.html).

## Referenser

---
tags: epidemiologi
title: Urmjölkade data
author: Karl Pettersson
lang: sv
---

Nu i dagarna har svenska media rapporterat om en studie som uppges visa att
mjölk förkortar livet. Det rör sig om @michaelsson17, som presenterat en ny
rapport från undersökningar som gav upphov till rubriker på samma tema för
några år sedan. Det är tre grupper som fått frågor om intag av mjölkprodukter
och andra matvaror och annat som kan tänkas vara relaterat till hälsan: den så
kallade svenska mammografikohorten med kvinnor som frågorna 1987--90, en
delmängd av denna som var i livet 1997 och då tillfrågades på nytt och en
kohort svenska män som också tillfrågades 1997. I den första gruppen sågs dels
ett samband mellan högt självrapporterat intag av frukt och grönt och lägre
dödlighet, dels ett samband mellan högt mjölkintag och högre dödlighet. Med
gruppen med högst intag av grönt och lägst intag av mjölk av referens sågs i
gruppen med lägst intag av grönt och högst intag av mjölk en hazardkvot på 2,79
(95-procentigt konfidensintervall 2,43--3,21) för död oavsett orsak, i en
modell med justering för ålder och en del andra riskfaktorer. Även givet ett
visst intag av frukt och grönt var mjölk kopplat till högre dödlighet: i
gruppen som uppgav sig äta mest frukt och grönt var exempelvis hazardkvoten för
död 1,60 för de med högst mjölkintag. I de båda övriga grupperna sågs också ett
samband mellan mer grönt och lägre dödlighet, men inga tydliga samband mellan
mjölk och dödlighet inom de olika grupperna för konsumtion av frukt och grönt.
Men det är, föga förvånande, resultaten i den första gruppen som lyfts fram:
med formuleringar som att "risken för förtida död" var "nästan tre gånger högre"
för kvinnorna med den ogynnsamma kombinationen av mycket mjölk och litet grönt
i förhållande till referensgruppen [@spross170214].

Den bristande koherensen mellan resultaten för de olika grupperna ger upphov
till frågor, för att inte tala om bristen på koherens med andra studier, vilket
diskuteras av @gudiol170215. En annat problem som aktualiseras är hur media
förmedlar resultat med hazardkvoter, standardmåttet för utfall i kohortstudier,
vilket jag varit inne på exempelvis [den 2 augusti
2014](http://klpn.se/2014/08/02/oka-takten/). Risker i form av sannolikheter är
någorlunda lätta för de flesta att visualisera: en dödsrisk på 5 procent över
ett år innebär att 5 i en grupp på 100 dör inom ett år, fast det kan redan här
bli snårigt när det handlar om relativa, snarare än absoluta, risker. Hazardtal
låter sig inte greppas på samma sätt. De är relaterade till risker över tid,
men vilken riskkvot som motsvaras av en viss hazardkvot varierar beroende på
hur lång uppföljningstiden är. Har vi hazardtal som är konstanta eller ökar
över tid kommer riskerna och riskkvoterna att närma sig 1: alla dör till slut.
Media försöker komma runt detta genom att tala om hazardkvoter som mått på risk
att "dö i förtid", som i rapporteringen kring den nu aktuella studien, men
frågan är om många blir mycket klokare av det. Visserligen innebär en
hazardkvot på 3 för exempelvis mjölkdrickande medelålders personer att dessa
har en ökad risk, jämfört med den icke mjölkdrickande, att dö en vad de flesta
nog skulle beteckna som "förtida" död, men det ger knappast någon mening att
säga att den risken skulle vara just tre gånger större. Författaren till den
ovan citerade UNT-artikeln konstaterade själv i en intervju publicerad 2005 att
översättning från "prevalensen är" till "var tionde svensk" går bra, fast det
är värre med facktermer utan direkt svensk motsvarighet, och att artiklar med
referat av golf och ishockey kan vara 20 gånger mer komplicerade än artiklar om
vetenskapliga resultat utan att det uppfattas som för snårigt [@soderpalm05]. 

I och för sig är det möjligt att dödsrisken inte närmar sig 1 över tid, även om
hazardtalen hela tiden är över 0. Detta togs upp i förra veckan av
@sandberg170208, som påpekar att evigt liv är möjligt om hazardtalen *minskar*
snabbt nog över tid. Han hänvisar till @sandberg120606. Dessa författare vill inte
ta människans benägenhet att åldras för given, men det finns vissa dödsorsaker
som svårligen låter sig stoppas, därför att de inte har något specifikt att
göra med vår biologi, utan med att vi (säger de) lever i ett probabilistiskt
universum: den som undgår allt annat råkar förr eller senare ut för att
huvudet lossnar genom kvantmekanisk tunnling eller att kroppen imploderar i ett
svart hål. Lösningen är att kontinuerligt skapa nya kopior av sig själv, för
att ständigt reducera sannolikheten att alla kopiorna förstörs inom en viss
tid. Om tillväxten av kopior sker snabbt nog, och sannolikheten för att en kopia
förstörs är oberoende av sannolikheten att en annan förstörs, kommer
sannolikheten att alla förstörs att närma sig ett tal lägre än 1. Detta innebär
en positiv chans för evigt liv (om det nu räknas som överlevnad att minst en
kopia överlever).

Ett sådant fenomen, där hazardtalen minskar med stigande ålder och risken att
dö närmar sig ett tal lägre än 1, skulle också teoretiskt kunna uppstå om vi
har en blandad population där bara en del är sårbara för de dödsorsaker som
förekommer: hazardtalen skulle först öka genom åldrande men sedan minska genom
att den sårbara gruppen eliminerades -- vad skulle exempelvis hända med en
kohorts sammansättning om vi lyckades förhindra alla dödsorsaker utom
prostatacancer, eller äggstockscancer? Det är något liknande det vi ser om vi
integrerar täthetsfunktionen för död, totalt eller i en viss orsak. Den skiljer
sig från hazardfunktionen genom att den inte är normaliserad till sannolikheten
för överlevnad till en viss ålder, vilket innebär att den avtar när en
tillräckligt stor andel dött undan, och för en specifik orsak, som
hjärtinfarkt, närmar sig dess kumulativa fördelningsfunktion förstås ett tal
under 1. En sådan täthetsfunktion skulle i sin tur motsvaras av en
hazardfunktion för död i hjärtinfarkt där överlevnad definieras som att vara
vid liv eller att ha dött av något annat än hjärtinfarkt: uppenbarligen kommer
en sådan funktion att vara först ökande och sedan avtagande, när den senare
gruppen alltmer dominerar över den förra.

##Referenser

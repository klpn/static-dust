---
tags: epidemiologi
title: Bakterie i rampljuset
author: Karl Pettersson
lang: sv
---

[Den 27 april](2017-04-27-dans.html) skrev jag här om incidensen i
meningokockinfektion i Sverige och om hur medierapportering av ett par fall i
Nyköping och annonser om ett föredrag av en person som överlevt sjukdomen
påminde mig om situationen våren 2006, då fallen verkade hagla tätt, fast det
egentligen inte var fler fall än normalt i landet. I slutet av maj inträffade
ytterligare ett fall hos ett barn i Nyköping, vilket föranlett
smittskyddsläkaren att erbjuda vaccination till barn och ungdomar på orten som
skulle kunna ligga i riskzonen för att smittas [@ltsomrland1705]. Utöver detta
rapporteras att en flicka i Stockholmsområdet dött av sjukdomen i mitten av maj
[@rundberg1706]. Detta följer också mönstret från Nyköping och Västerås 2006,
med ett par stycken barn eller ungdomar i ett område som drabbas inom loppet av
några månader. Det nu aktuella offret var tydligen med på en skidresa till
Alperna omkring sportlovet med 900 gymnasieelever, där en annan flicka
drabbades men överlevde, varefter smittan enligt en smittskyddsläkare kan ha
"funnits kvar i kompisgänget". Trots denna klustring av fall med medial
uppmärksamhet verkar det inte heller denna vår ha inträffat onormalt många fall
i Sverige [@fhmmeni].

Meningokockinfektion illustrerar också den problematik jag diskuterade i förra
inlägget, om att uppskatta hur många som dör av sepsis och jämföra detta med
statistik över andra dödsorsaker. Infektionen kan vara lokaliserad till
exempelvis hjärnhinnorna (vilket är vad som gett bakterien dess namn), vilket
kan förekomma i kombination med sepsis. En del drabbas av sepsis utan någon
framträdande lokaliserad infektion. Det finns en kod i ICD-10 för
meningokockinfektion (A39), med subkoder för olika manifestationer, såsom
meningit (A39.0), Waterhouse-Friderichsensyndromet, ett tillstånd med sepsis
och blödningar i binjurarna (A39.1), akut meningokockemi, eller sepsis (A39.2),
hjärtsjukdom orsakad av meningokocker (A39.5), och ospecificerad infektion
(A39.9). Om någon dör av meningokockinfektion med sepsis är det *inte* "sepsis"
utan kvalifikation som är den primära dödsorsaken -- utan meningokockinfektion,
vilket vid behov kan kvalificeras som akut meningokockemi eller
Waterhouse-Friderichsensyndromet.

En annan illustration av problematiken ges vid användning av Global burden of
disease för internationella jämförelser av sjukdomsbörda. Den som försöker sig
på  att söka efter data över dödlighet i sepsis i olika länder genom
@ihmecodviz hittar inget, förutom sepsis bland mödrar och nyfödda. Till stor
del förklaras detta av att de modeller som ligger till grund för denna
statistik innefattar omfördelning av "skräpkoder" ("garbage codes"), som i
olika länders officiella statistik kan rapporteras som underliggande
dödsorsaker, fast de inte tänks vara lämpade som sådana [@gbd2015mort240].
Metoden beskrivs av @Naghavi2010, som räknar med fyra typer av skräpkoder:

1. Ospecifika koder, som "senilitet" och andra koder i kapitel 18 i ICD-10,
   riskfaktorer, som högt blodtryck, triviala sjukdomar och sena effekter av
   sjukdomar och skador.
2. Intermediära dödsorsaker, där det finns en underliggande orsak. Hit räknas
   sådant som hjärtsvikt, lungemboli och även tredjepositionskoderna A40-A41 som är
   specificerade som sepsis (eller "septikemi", som är den term som används i
   ICD-10).
3. Omedelbara dödsorsaker, som disseminerad intravasal koagulation (en vanlig
   komplikation vid sepsis) och hjärtstopp.
4. Ospecificerade dödsorsaker inom en större gruppering, som ospecificerad cancer
   eller ospecificerad hjärtsjukdom.

Rapportering av tillstånd i dessa kategorier som underliggande dödsorsaker kan
ses som olika vanliga sätt att avvika från WHO-definitionen av underliggande
dödsorsak, att det är den sjukdom eller skada som inledde det förlopp som ledde
till dödsfallet [@icd10v2ed10, s. 31]. Detta begrepp är problematiskt,
exempelvis när det gäller äldre personer, och det kan ifrågasättas i vilken mån 
algoritmerna för omfördelning innebär falsk precision i statistiken.

När det sedan gäller meningokockinfektion har hela koden A39 mappats till
meningokockmeningit, en underavdelning under meningit -- utom hjärtsjukdom,
A39.5, som räknas till sjukdomar i cirkulationsorganen [@gbd2015mort240].
Sepsis förekommer med andra ord inte heller här som en självständig kategori.

##Referenser

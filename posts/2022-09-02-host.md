---
tags: epidemiologi
title: Hostande höst
author: Karl Pettersson
lang: sv
---

I förra veckan publicerade Folkhälsomyndigheten två scenarier för
spridning av covid-19, som sträcker sig fram till 20 november i år
[@scendelrapp11]. Båda scenarierna innebär en relativt kraftig av
ökning av fallen med topp mot slutet av september. Antagandena för
scenarierna skiljer sig åt genom att det andra scenariot (scenario 1)
innebär att kontakterna i samhället ökar i mitten av augusti, medan de
i det första (scenario 0) ligger kvar på sommarens nivå. Därmed blir
utvecklingen av smittan i augusti likartad i scenarierna, med ungefär
en tredubbling av rapporterade fall från vecka 31 till vecka 34, medan
smittspridningen under september och oktober blir högre i scenario 1.
I båda scenarierna blir belastningen på sjukvården hög under
toppveckorna, med en frekvens av nya IVA-fall som inte setts sedan
alfavågen våren 2021.

Utifrån den senaste veckorapporten om covid-19 [@covrapp3422] står det
i varje fall klart att scenarierna inte passar in på den faktiska
utvecklingen under augusti. Efter att ha legat relativt konstant under
större delen av sommaren började de rapporterade fallen minska vecka
33, med en större minskning vecka 34. Minskningen ses för antalet fall
generellt i nästan alla regioner, för antalet fall bland personer på
SÄBO och med hemtjänst och för andelen positiva PCR.

Vad kan denna minskande trend bero på? Spridningen i Sverige, liksom i
de flesta andra länder, har under de senaste månaderna dominerats av
omikronvarianten BA.5, och även i många andra länder minskar nu
antalet rapporterade fall. Både i Sverige och på andra håll är
mönstret för immunitet komplext: få personer är totalt naiva, och de
flesta har vaccinerats vid varierande tidpunkter och genomgått en
eller flera infektioner med omikronvarianter eller tidigare varianter
av SARS-CoV-2. Ett centralt antagande i scenarierna i @scendelrapp11
är att immuniteten mot infektion med BA.5 är relativt kortvarig: ett
år efter infektion med samma variant, sex månader efter infektion med
tidigare omikronvariant, tre månader efter infektion med varianter
före omikron och 50-procentig skyddseffekt tre månader efter vaccindos
tre eller senare. Det skulle innebära att många svenskar, som
infekterats eller vaccinerats senast under vintern, saknar skydd mot
infektion (även om de fortfarande vore skyddade mot svår sjukdom),
vilket skulle medföra en relativt snabb smittspridning under augusti
och september, även utan antaganden om ökade kontakter eller andra
säsongseffekter.

Troligen är antagandena om avtagande immunitet alltför pessimistiska.
En analys av data från Portugal tyder exempelvis på att genomgången
infektion med både de äldre omikronvarianterna BA.1 och BA.2 och
tidigare varianter, i kombination med vaccination, gett ett relativt
gott kvarstående skydd mot infektion med BA.5 [@Malato2022].
Uppenbarligen har skyddet inte varit tillräckligt starkt för att ge
$\r<1$ för BA.5 i början av sommaren, i länder som Sverige och
Portugal, men i förening med den ytterligare immunitet som förvärvats
genom infektioner med BA.5 och i viss mån fortsatt boosting tycks det
kunna hålla spridningen nere nu.

Vi kan förstås inte veta vad som händer med smittspridning och
sjuklighetsmönster i befolkningen längre fram under hösten och vintern,
med fortsatt avtagande immunitet, ändrade kontaktmönster och
väderförhållanden, samtidig cirkulation av andra virus och eventuellt
nya varianter av SARS-CoV-2.

En viktig fråga på längre sikt är om, och när, SARS-CoV-2 kommer
att hamna i nivå med de fyra kända sedan tidigare etablerade
säsongscoronavirusen (OC43, NL63, HKU1, 229E) när det gäller
koncentration till vintersäsongen och effekter på sjuklighet i
befolkningen. Den relativt höga spridningen av BA.5 under sommaren
visar att vi inte är där när det gäller säsongsmönstret, men samtidigt
har detta varit rubbat för många luftvägsvirus under det senaste året.
Det verkar också tydligt att BA.5 är mer benägen än
säsongscoronavirusen att orsaka uttalad influensaliknande sjukdom även
bland i övrigt friska yngre personer som tagit sina tre vaccindoser.

En möjlighet är att SARS-CoV-2 under decennier framöver kommer att
förhålla sig till de gamla säsongscoronavirusen på liknande sätt som
influensa A(H3N2) de senaste decennierna förhållit sig till A(H1N1).
A(H3N2) har cirkulerat sedan pandemin 1968 men fortsätter att ge
relativt höga nivåer av svår sjukdom i generationer av äldre som inte
exponerats för denna subtyp som barn. Det kan tänkas att personer
födda på 1900-talet på likande sätt aldrig kommer att få ens lika
robust sjukdomsdämpande immunitet mot SARS-CoV-2 som mot virus som
OC43, för vilka de exponerats i barndomen, och kommer att vara i
fortsatt behov av vaccinboosters för att motverka risken för svår
sjukdom. Det finns inte tillräckliga data för att avgöra om folk som
för första gången exponerats för andra coronavirus i vuxen ålder haft
fortsatt ökad risk för svår sjukdom, jämfört med personer som exponerats
i barndomen. Vi vet inte ens när dessa virus introducerats i den
mänskliga populationen, även om vissa hypoteser finns, som jag skrev
om [den 8 augusti förra året](2021-08-08-1891.html).

## Referenser

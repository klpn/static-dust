---
tags: epidemiologi
title: Likt och olikt
author: Karl Pettersson
lang: sv
---

Av den senaste uppdateringen av @scbpreldoda, som publicerades under
måndagen, framgår att det från och med vecka 27 inte finns någon
överdödlighet i Sverige. Under veckorna 12–26 har det dött 5511
fler svenskar än genomsnittet för motsvarande datum perioden 2015–19
och 6415 fler än 2019. @Nilsson2020 förutsåg, som jag skrev om [den 2
maj](2020-05-02-1988.html), en överdödlighet på 5000–6000 svenskar,
baserat på erfarenheter från influensor som 1988 och 1993, justerat
för ökad folkmängd och högre andel äldre i befolkningen. Dessutom
förutsåg Nilsson att den ökade dödligheten skulle följas av en period
med lägre dödlighet än vanligt, till följd av selektiv överlevnad.
Kanske har dödligheten från och med vecka 29 också varit lägre än
motsvarande veckor 2015–19, men det går inte att säga säkert än
på grund av eftersläpning. Det har fortsatt att rapporteras dödsfall
i COVID-19 via Folkhälsomyndigheten även efter vecka 26 (det totala
antalet är nu, 28 juli, uppe i 5702), men det kan vara så att de tenderar
att uppvägas av den ovannämnda överlevnadseffekten.

Det kan tyckas anmärkningsvärt att Nilssons enkla modell stått sig så
väl (jämfört med en del betydligt mer komplexa modeller) när det gäller
att förutsäga dödligheten till följd av COVID-19 i Sverige, med tanke
på att COVID-19 tydligt skiljer sig från influensa i andra epidemiologiska
avseenden. Exempelvis är antalet som IVA-vårdats för COVID-19
[@752_covid19_2020-07-28] flera gånger högre än antalet som IVA-vårdats
för influensa under någon av säsongerna 2014/15–2019/20 [@sir_inflkum].
Spridningen av COVID-19 i samhället tycks också ha varit mer ojämn än
spridningen av influensa brukar vara.

Observationen att barn löper låg risk för symptomatisk COVID-19,
jämfört med vad som brukar vara fallet vid influensa, verkar även den
stå sig bra. En sidoeffekt av detta, i förening med de åtgärder för
hygien och distansering som vidtagits, är att barn haft lägre frekvens
av luftvägsinfektioner än annars, vilket observerats internationellt
[@grippeweb]. Kanske kan en sådan effekt även ses i delar av den
vuxna befolkningen. @scherwitzltw200722 har med en graf baserad på data från
fertilitetsappen Natural Cycles visat att det är en klart mindre andel
av användarna i USA som rapporterat avvikande temperatur på grund
av sjukdom perioden april–juni 2020 jämfört med både månaderna
innan (vilket i sig inte är så konstigt) och motsvarande månader
2019. Samma trend ses också i deras andra marknader, påstår
han. Användarna av denna app är i regel kvinnor i 20–40-årsåldern, och
unga vuxna blir sällan livshotande sjuka till följd av infektion med
SARS-CoV-2, men samtidigt löper de klart större risk än barn att
drabbas av influensaliknande sjukdom om de smittas. Det kan tänkas att
minskningen av andra infektioner även påverkat överdödligheten, men
Europa och Nordamerika har normalt mycket litet dödlighet till följd
av influensa från april och framåt. Men vem hade trott att den stora
pandemin (som de allra flesta nog väntat sig skulle vara influensa)
skulle komma att utmärka sig genom att barn och unga vuxna haft feber
*mindre* ofta än vanligt?

En snedvridande faktor när det gäller data från en app som
Natural Cycles kan vara socioekonomisk status. Kanske är det t.ex.\ så att
användare av appen mindre ofta än befolkningen i stort har serviceyrken,
som medför sämre möjligheter till olika former av distansering och
större risk att drabbas av COVID-19. @fhm_covid_yrke har visat på en tydligt
ökad risk för COVID-19 hos personer med yrken av denna typ, och det kan
även tänkas att de har ökad risk att smittas av andra infektioner, som
minskat bland de som kunnat distansera sig mer. Även en minskad förekomst
av influensaliknande sjukdom bland unga med hög socioekonomisk status
är dock något annat än vad vi kunnat vänta oss om vi fått en pandemi med
influensa.^[Hur många som var unga vuxna 1986 har klarat sig undan
influensaliknande sjukdom genom åren, även om de var välbeställda och blivit
professorer eller generaldirektörer?]

Samtidigt kan det vara så att det avgörande för *dödligheten*
i influensa inte är så mycket spridningen i samhället i stort som
i vilken mån smittan får fotfäste inom sjukvård och äldreomsorg,
och att spridningsmönstret där har fler likheter med COVID-19 än vad
som kan anas vid första anblicken. Skillnaden är kanske främst att
influensa oftare sprids ute i samhället utan att påverka äldreomsorgen
så mycket. Det finns ett tydligt mönster att säsonger dominerade av
A(H3N2) medför högre dödlighet än de dominerade av A(H1N1) eller B,
beroende på varierande sårbarhet mellan olika födelsekohorter. På
senare år tycks det framför allt vara B/Victoria som drabbat unga mer
än äldre, som jag skrev om [den 8 februari](2020-02-08-snall.html),
och säsonger dominerade av A(H1N1)pdm09 och B/Victoria, som 2015/16,
kan medföra hög belastning på sjukvården men låg dödlighet. Även
vid en jämförelse mellan A(H3N2)-säsonger verkar sambandet mellan
spridning i samhället och dödlighet komplext. Som jag visade på i 2
maj-inlägget medförde t.ex.\ säsongen 1976 och säsongsinfluensor på
1980- och 1990-talet större överdödlighet i Sverige än pandemivågorna
1969, då A(H3N2) kom. En faktor kan vara att sårbarheten för A(H3N2)
är större för de födda efter 1918, som blivit primade för A(H1N1),
och att dessa på 1980-talet börjat komma upp i åldrarna, men det är
knappast relevant för skillnaden mellan 1969 och 1976. Kanske var det i
stället dåligt utredda faktorer som gjorde att den 1976 fick fortfäste
inom äldreomsorgen på ett annat sätt än några år tidigare.

En sak som borde utredas mer är regionala variationer i överdödlighet
och sjuklighet under influensasäsonger. Månadsvisa data över dödlighet
på regionnivå i Sverige har inte publicerats, vad jag kan se. Däremot
finns årsvisa regionala data över sjukhusvårdade med influensa
publicerade via @sossltv och döda med influensa som underliggande
dödsorsak publicerade via @sosdorfiles18. Den senare typen av statistik
är kanske inte så användbar på grund av få årliga dödsfall i många
regioner, som fångar en liten del av överdödligheten till följd av
influensa. @Fig:infl_se_reg_kv65_98_18 och @fig:infl_se_reg_m65_98_18
visar vårdtillfällen i slutenvård i förhållande till folkmängden
för influensa (ICD-10 J09–J11) i svenska län med länskoder
1998–2018, bland personer över 65 år. Observera att diagrammen visar
kalenderår och inte influensasäsonger, vilket hade varit önskvärt om
sådana data publicerats. Diagrammen kan återskapas med Julia genom att klona
[bloggförrådet](https://github.com/klpn/static-dust.git) och köra
`./infl_se_reg_98_18.jl` i underkatalogen `postdata/2020-07-28-likt`.

![Vårdtillfällen influensa 1998–2018 kvinnor 65– Sverige](../images/infl_se_reg_kv65_98_18.svg){#fig:infl_se_reg_kv65_98_18 width=100%}

![Vårdtillfällen influensa 1998–2018 män 65– Sverige](../images/infl_se_reg_m65_98_18.svg){#fig:infl_se_reg_m65_98_18 width=100%}

Som synes finns stora regionala variationer varje år, vilket kan tyda på att
influensa *bland äldre* tenderar att spridas ojämnt på liknande sätt
som COVID-19. En möjlig felkälla kan vara att olika regioner haft
olika sätt att rapportera huvuddiagnos vid sjukhusvård. Vissa regioner
tenderar att ligga högt flera år i rad, t.ex.\ Västerbotten. Nu har
just Västerbotten haft låg dödlighet i COVID-19, vilket tillskrivits
bl.a.\ bra rutiner i äldreomsorgen, som att alla med misstänkt eller
verifierad COVID-19 redan från 16 mars fått stanna hemma i minst
en vecka [@Johansson2020]. Kan det vara så att de tagit spridningen av
COVID-19 mer på allvar från början och sett till att införa goda
rutiner just för att de haft mer problem än många andra regioner
med influensa bland äldre? Eller är det så att de länge varit mer
benägna att ta sådana infektioner på allvar och oftare rapporterat
dem som huvuddiagnos vid sjukhusvård?

## Referenser

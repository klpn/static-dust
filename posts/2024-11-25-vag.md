---
tags: epidemiologi
title: Nya och gamla vågor
author: Karl Pettersson
lang: sv
---

[Den 31 mars i år](2024-03-31-post.html) skrev jag om hur
sjukhusinläggningar för covid-19 i Sverige gradvis närmat sig
motsvarande tal för influensa, framför allt i yngre åldersgrupper.
När jag skrev detta hade jag tillgång till preliminär statistik
för 2023 och ingen alls för 2024, via @sossltv. Nu har preliminär
statistik till och med augusti 2024 publicerats, med vars hjälp
jag skapat uppdaterade versioner av graferna i marsinlägget.

Som i det inlägget visar @fig:covpop utskrivna från slutenvård i
förhållande till folkmängden för covid-19 (ICD-10 U07–U09) som
huvuddiagnos bland kvinnor och män i 5-åriga åldersintervall, baserat
på data från @sossltv och @scbregbef, över varje säsong (från juli ett
år till juni följande år) då covid-19 cirkulerat. @Fig:inflpop visar
motsvarande incidens för influensa (ICD-10 J09–J11) tillbaka till
1998, då statistiken för slutenvård börjar. @Fig:covnorm visar
inicidens i covid-19 relativt högsta incidens i influensa för någon
säsong under perioden.^[Figurerna kan återskaps med R genom att klona
[bloggförrådet](https://github.com/klpn/static-dust.git) och köra
`covnorm.r` i underkatalogen `postdata/2024-11-25-vag`.]

![Utskrivna från slutenvård covid-19 per ålder och kön Sverige.](../../images/covpop_2019-2023.svg){#fig:covpop width=100%}

![Utskrivna från slutenvård influensa per ålder och kön Sverige.](../../images/inflpop_1998-2023.svg){#fig:inflpop width=100%}

![Utskrivna från slutenvård covid-19 relativt högsta incidens för influensa per ålder och kön Sverige.](../../images/covnorm_2019-2023.svg){#fig:covnorm width=100%}

Som väntat, sett till att covidfallen toppade före nyår, syns inga
dramatiska förändringar av covidkurvan. För alla åldersgrupper var
andelen sjukhusvårdade lägre 2023/24 än 2022/23, och för åldersgrupperna
från 15–19 till 70–74 år var det också den lägsta säsongen under
hela den tid SARS-CoV-2 cirkulerat. Överrisken för män när det
gäller sjukhusvård har försvunnit i åldersgrupperna under 60 år,
men finns kvar i äldre åldersgrupper och är störst bland de äldsta.

Kurvorna för influensa för säsongen 2023/24 har förskjutits uppåt, vilket
också är väntat, då en stor andel av fallen rapporterades efter nyår.
Säsongen som helhet ter sig fortfarande helt ordinär jämfört med
prepandemiska influensasäsonger.

Vad kan vi vänta oss av den kommande vintern? Under sommaren och hösten
har det varit, för säsongen, relativt mycket spridning av SARS-CoV-2,
med ett mönster som litet liknar den sega platå vi såg 2022, och som
jag diskuterade [den 18 mars 2023](2023-03-18-platt.html). De senaste
veckorna har det dock varit en långsam minskning av rapporterade fall,
som inte setts under oktober och november något tidigare år sedan
pandemin började [@fohmcovfall]. @kulluftv4724 visar på minskning även
för vecka 47. Som visas av @covcountry har påtagliga skiften när det
gäller varianter av SARS-CoV-2, som ökat virusets förmåga att undkomma
befolkningens immunitet mot smittsam infektion, blivit mer sällsynta
jämfört med den första tiden efter introduktionen av omikron 2021.
Sedan våren 2022 har det i stort sett enbart varit subvarianter av
BA.2 som cirkulerat. Under andra halvåret 2022 dominerade BA.5 och
dess avkomling BQ.1, men den kommande vintern tog XBB, en
rekombination av två andra subvarianter på BA.2-trädet, över scenen,
för att dominera under större delen av 2023, med nya subvarianter och
rekombinationer. I mitten av året kom BA.2.86, som är ytterligare en
subvariant av BA.2, utan närmare släktskap med de ovannämnda, och den
blev i Sverige dominerande mot slutet av året. Den har fortsatt att
utvecklas under 2024, men inga nya skiften till avlägsna subvarianter
har observerats. Vi har troligen nu ganska omfattande immunitet mot
BA.2.86 i befolkningen, och därmed verkar det sannolikt att den kommande
vintern blir än lugnare än den förra när det gäller covid-19.

Influensan har inte tagit fart så långt vi kan observera, även om den
senaste veckans kyla kan komma att visa sig i ökat antal fall framöver.
Sedan influensan återkom efter uppehållet under pandemin har alla tre
varianterna, A(H1N1)pdm09, A(H3N2) och B/Victoria, hunnit cirkulera och
dominera i omgångar, vilket innebär att vi troligen har ett ganska gott
immunitetsläge även här. B/Yamagata tros av många ha försvunnit 2020,
vilket kan hänga samman med att den cirkulerade på låga nivåer redan innan
de pandemirelaterade kontaktminskningarna började, även om det för några
veckor sedan rapporterades ett fall från Nederländerna, vars status
fortfarande är oklar [@ecdcthreat4324]. I övrigt har diskussionen kring
influensa den senaste tiden varit fokuserad på pandemihotet från A(H5N1).

Något som fått en hel del uppmärksamhet i media under hösten är
luftvägsinfektioner orsakade av *Mycoplasma pneumoniae*. Av
@kulluftv4724 framgår att de rapporterat fallen ökat kraftigt sedan i
somras, efter att smittan varit borta under pandemiåren, börjat komma
tillbaka till sommaren 2023 och sedan i stort sett legat på en platå
över vintersäsongen 2023/24.  Möjligen kan den nu ha
kulminerat. Infektionen är inte anmälningspliktig, och det finns ingen
rikstäckande statistik publicerad. Studier av sjukhusinläggningar till
följd av *M.\ pneumoniae* med hjälp av statistik publicerad via
@sossltv försvåras också av att dessa enbart redovisar ICD-koder för
huvuddiagnos på tredjepositionsnivå, samtidigt som lunginflammation
orsakad av *M.\ pneumoniae* är en fjärdepositionskod i ICD-10
(J15.7). Det verkar dock troligt att reducerad immunitet till följd av
att smittan hållits nere under pandemin bidragit till ökad spridning
det senaste året. En liknande ovanlig ökning av infektionen
observerades under 2011, vilket jag skrev om [den 1 november
2012](https://diversepedanteri.blogspot.com/2012/11/en-ny-kandidat.html).
Kanske kan även de relativt små förändringar i kontaktmönster som ägde rum
under pandemin 2009 ha varit en bidragande faktor som rubbade dess
normala mönster. Om det dessutom är så att den, till skillnad från många
virus, sprids lättast under sommar och tidig höst, skulle det möjligen
kunna förklara varför den inte tog fart redan förra vintern.

## Referenser

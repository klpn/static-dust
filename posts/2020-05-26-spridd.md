---
tags: epidemiologi
title: Spridda attacker
author: Karl Pettersson
lang: sv
---

Under måndagen presenterades nya siffror för utvecklingen av antalet
döda i Sverige via @scbpreldoda, och de visar på fortsatt nedåtgående.
De senaste veckornas siffror kommer att skrivas upp, men
genomsnittligt antal döda per dag för vecka 21 är 89. För 2019 var
siffran 212 och för perioden 2015–19 222. Om det inte ökar med en
faktor större än 2,4 (vilket ter sig relativt rimligt sett till hur
mycket tidigare veckor ökat i efterhand), innebär det att vecka 21
blir den första veckan sedan vecka 11 utan någon överdödlighet jämfört
med 2019. Kanske kommer vi att få en period med lägre dödlighet än
normalt till följd av selektiv överlevnad. Så verkar det redan ha
blivit i vissa andra länder, som Spanien och Frankrike
[@euromomo_graphs], och en sådan utveckling förutsågs också av
@Nilsson2020, som jag skrev om [den 2 maj](2020-05-02-1988.html).
Under veckorna 12–20 (16 mars till 17 maj) har det, enligt den nu
aktuella rapporten, dött 4839 personer fler personer i Sverige än
motsvarande datum 2019. Även veckorna 19–20 kommer nog att skrivas upp
litet framöver, och det kommer då också nära Nilssons prognos på
5000–6000 dödsfall.

I förra veckan presenterade också @fhm_antikr_200520 resultat från
studier av förekomsten av antikroppar mot SARS-CoV-2 i Sverige. Det
har inte publicerats någon rapport där metodologin beskrivits i
detalj, men några resultat är att 7,3 procent i Stockholm hade
antikroppar vecka 18, jämfört med 4,2 procent i Skåne och 3,7 procent
i Västra Götaland. Dessa siffror är i samma storleksordning som de som
uppmätts i andra europeiska länder, t.ex.\ Spanien, fast det även där
finns betydande regionala variationer [@escov200513].

Det har diskuterats mycket hur resultat av den typen förhåller
sig till antalet smittade i stort och möjligheter till
flockimmunitet. Samtidigt står det klart att dödstalen relaterade
till COVID-19 minskat i Sverige och i alla europeiska länder som
fått överdödlighet, fast vår distansering knappast blivit mer
kraftfull de senaste veckorna. Bedömningar om att SARS-CoV-2
måste smitta över hälften av befolkningen för att smittan
skall börja avta bygger på att den beter sig någorlunda enligt
en SIR-modell med $\mathcal{R}_0>2$ och helt mottaglig
befolkning.

[Den 28 januari](2020-01-28-oro.html) skrev jag först om att modeller
som försöker förutsäga pandemin utifrån uppskattningar av $\mathcal{R}_0$
kan vara alltför simplistiska, och jag utvecklade detta i några inlägg
i mars och i förra inlägget. Initialt tänkte jag på SARS, som visade
sig relativt lätt att kontrollera trots högt uppskattat
$\mathcal{R}_0$, i förhållande till t.ex.\ influensa. Dessutom verkade
COVID-19 ha vissa egenskaper som inte gick bra ihop med att sjukdomen
skulle spridas jämnt i befolkningar, som i en SIR-modell. Dels
påfallande ojämn geografisk spridning, dels att rapporterna typiskt
handlade om äldre och folk med riskfaktorer som blev svårt sjuka eller
dog och inte om massjuklighet i skolor och på arbetsplatser, som vid
influensaepidemier. System för symptomövervakning, som Hälsorapport i
Sverige, visar inte på någon tydlig korrelation mellan utvecklingen av
COVID-19 och förekomsten av symptom som hosta och feber i samhället
[@covrapp2020].

En faktor som kan vara viktig för att förstå COVID-19 är stor
spridning i smittsamhet, där mycket av smittan drivs av så kallade
superspridarhändelser. SIR-modeller förutsätter inte att alla smittar
lika mycket, men däremot att smittan sker med en viss frekvens,
$\beta$, så att antalet smittade per smittsam individ följer en
Poissonfördelning med samma varians som medelvärde, alltså
$\mathcal{R}_0$. Om det finns variation utöver detta, kan 
t.ex.\ negativa binomialfördelningar komma till användning. Där finns en
ytterligare parameter, $k$, där lägre värden innebär större variation.

@Dufresne2020 modellerar smittan med hjälp av slumpgrafer och en
negativ binomialfördelning för andelen sekundärfall. Låga $k$-värden
tenderar att ge lägre andel slutligt smittade än vad som förutsägs i
SIR-modeller utifrån $\mathcal{R}_0$. För vanliga uppskattningar av
dessa parametrar för COVID-19 ($\mathcal{R}_0$ på 2,5 och $k$ på 0,1)
hamnar andelen smittade på ca 15 procent. Detta kan förklara att
smittspridningen tenderar att avta vid lågt antal smittade, speciellt
i kombination med andra åtgärder för distansering. Det blir dock ingen
stabil flockimmunitet: om folk som inte smittats samlas i nya
konstellationer, kan smittan ta fart igen bland dessa.

@Althouse2020 diskuterar också betydelsen av variation i spridningen
av SARS-CoV-2. De säger att superspridarhändelser kan härröra från en
kombination av flera faktor, som biologiska faktorer och
beteendefaktorer hos individer, specifika miljöer (som arbetarlängor,
charkfabriker, fängelser och äldreboenden) och tillfälliga faktorer
som gett upphov till stora folksamlingar. I slutet av förra inlägget
nämnde jag rön om att en stor andel av befolkningen kan ha viss
tidigare immunitet mot infektionen: kanske kan detta också bidra till
variation i hur mycket virus folk sprider, även om det inte nämns
explicit i artikeln.

De visar också på simuleringar där de jämfört Poissonfördelning av
antalet sekundärfall och $\mathcal{R}_0$ på 2,6 med negativ
binomialfördelning med samma $\mathcal{R}_0$ och $k$ på 0,16. I det
senare fallet är det större chans att ett utbrott aldrig tar fart
eller snabbt dör ut när det kommer in en smittad i en befolkning men
också större risk att det snabbt drabbar ett stort antal personer.
Detta kan förklara en del av egenskaperna hos COVID-19, som
ojämn spridning och initialt ofta explosiva utbrott.
Samtidigt visar simuleringarna på att det verkar vara relativt
lätt att kontrollera en smitta med låga $k$-värden genom att
förhindra superspridarhändelser. För ett $k$-värde på 0,16 kan
t.ex.\ ett $\mathcal{R}$-värde på 3 sänkas 1,09 om vi lyckas
se till att ingen smittar 10 eller fler personer. Kanske kommer
den framtida bekämpningen av COVID-19 att alltmer inriktas på
detta.
 
## Referenser

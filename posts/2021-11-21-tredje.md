---
tags: epidemiologi
title: Tredje halvåret
author: Karl Pettersson
lang: sv
---

[För ett år sedan](2020-11-21-prio.html) skrev jag om den statistik
för dödsorsaker första halvåret 2020 som då publicerats, och jag
jämförde dödlighetsmönstret för COVID-19 med andra vanliga
dödsorsaker. Nu har motsvarande preliminär statistik för första
halvåret 2021 publicerats [@sosdor2021h1pr]. Med undantag för 2019 har
åldersstandardiserade dödstal aldrig varit så låga i Sverige,
konstateras det, men COVID-19 var fortfarande "tredje vanligaste
dödsorsaken", alltså givet deras indelning, som är baserad på kapitlen
i ICD-10 (COVID-19-koderna under U07 är de enda koder i det sista
kapitlet, som är avsett för att lägga till nya sjukdomar och liknande,
som används som underliggande dödsorsak i dagens Sverige).

De två kapitel med flest antal dödsfall är, som vanligt, sjukdomar i
cirkulationsorganen och tumörer. Det är tydligt att båda dessa är
mycket heterogena grupper, som inte kan sägs utgöra en sjukdom med
avgränsad etiologi på samma sätt som COVID-19. Samtidigt finns
tydliga överlappningar mellan riskfaktorer för COVID-19 som dödsorsak och
cirkulationsrelaterad dödlighet, som ålder, manligt kön och
typ 2-diabetes. Flera av dessa riskfaktorer är speciellt starkt
kopplade till kranskärlssjukdom. @Fig:se_cov_ihd_prop_2021h1 visar
andelen dödsfall i dels COVID-19 (ICD-10 U07), dels kranskärlssjukdom
(ischemisk hjärtsjukdom, IHD, ICD-10 I20–I25) i olika åldrar bland
kvinnor och män i Sverige första halvåret 2021, och
@fig:se_cov_ihd_prop_2020h1 visar samma andelar första halvåret
2020, för jämförelsens skull baserat på den preliminära statistik
som fanns tillgänglig och användes för diagrammen i mitt inlägg
för ett år sedan.^[Figurerna kan återskapas med Julia genom att klona
[bloggförrådet](https://github.com/klpn/static-dust.git)
och köra `se_cirk_cov_tum_2021h1.jl` i underkatalogen
`postdata/2021-11-21-tredje`.]

Det framgår att dödstalen i COVID-19 under första halvåret 2021 nära
följt den totala dödlighetens utveckling med åldern: andelen dödsfall
med COVID-19 som underliggande dödsorsak varier inte mycket mellan
olika åldersgrupper bland kvinnor över 35 år och män över 55 år. Under
motsvarande period 2020 ökade andelen upp till 80-årsåldern. Att detta
mönster brutits i år beror nog till stor del på att de äldsta
åldersgrupperna var de som fick vaccin först. En annan intressant sak
är att de åldersspecifika andelarna dödsfall i COVID-19 och
kranskärlssjukdom överlappar varandra väl, speciellt bland män. Kvoten
mellan de båda orsakerna påverkas rimligen av hur många som infekteras med
COVID-19 ovaccinerade och hur dessa tas om hand, men givet att detta
hålls konstant kan den åldersspecifika COVID-dödligheten vara en
multipel av kranskärlsdödligheten, vilket kan spegla delade
riskfaktorer.

@Fig:se_cov_tum_cirk_xprop_2021h1 visar andelen icke COVID-dödsfall
första halvåret 2021 för de två stora grupperna tumörer (ICD-10 C00–D48)
och cirkulationsorgan (ICD-10 I00–I99+F01). Det är inga stora
överraskningar här. Tumörer dominerar bland medelålders kvinnor,
med över hälften av dödligheten i åldersgrupperna från 50–54 till
65–69 år, och bland män i motsvarande åldersgrupper är det mer
jämnt fördelat mellan tumörer och cirkulationssjukdom (som
kranskärlssjukdom). Vid hög ålder ökar andelen för cirkulationssjukdom,
och den konvergerar för könen. Denna monotona ökning skiljer sig
från mönstret för 20 år sedan, då andelen nådde en topp i
85-årsåldern och sedan var konstant eller minskade något för de
högsta åldersgrupperna, som jag skrev om
[den 3 december 2016](2016-12-03-seliv.html). Likaså har det mönster
som fanns förr, att cirkulationssjukdom var signifikant vanligare
som dödsorsak bland kvinnor än bland män i de högsta åldersgrupperna,
försvunnit. Det kan bero på att benägenheten att rapportera demens
som dödsorsak har haft starkare genomslag bland kvinnor än bland män.

Det finns dock anledning av vara litet försiktig med att tolka
@fig:se_cov_tum_cirk_xprop_2021h1 som att den visar hur
dödsorsaksmönstret skulle ha sett ut om COVID-19 inte cirkulerat
första halvåret 2021. Dels har andra dödsorsaker som ofta (men inte
alltid) orsakar överdödlighet under första kvartalet, som influensa,
varit frånvarande.^[Något som inte ser ut att bli fallet den
kommande vintern, med den ökning av A(H3N2) som jag skrev om i förra
inlägget, och som sedan fortsatt [@flunet_country_area_opttime].]
Sedan kan det vara så att många som fått COVID-19 rapporterad som
dödsorsak annars skulle ha dött av andra orsaker under halvåret,
och fördelningen av dödsorsaker kanske hade varit annorlunda än
i @fig:se_cov_tum_cirk_xprop_2021h1 (exempelvis mindre cancer
och mer demens, KOL och hjärtsjukdom).

![Andel dödsfall COVID-19 och IHD Sverige första halvåret 2021.](../../images/se_cov_ihd_prop_2021h1.svg){#fig:se_cov_ihd_prop_2021h1 width=100%}

![Andel dödsfall COVID-19 och IHD Sverige första halvåret 2020.](../../images/se_cov_ihd_prop_2020h1.svg){#fig:se_cov_ihd_prop_2020h1 width=100%}

![Andel icke COVID-19 dödsfall tumör och cirkulation Sverige första halvåret 2021.](../../images/se_cov_tum_cirk_xprop_2021h1.svg){#fig:se_cov_tum_cirk_xprop_2021h1 width=100%}

## Referenser
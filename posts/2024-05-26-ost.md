---
tags: epidemiologi
title: Börda i öst och väst
author: Karl Pettersson
lang: sv
---

För någon vecka sedan lanserade IHME en uppdaterad version av Global
Burden of Disease (GBD), med modeller av trender för sjukdomsbörda som
sträcker sig till 2021 [@ihmegbd]. Detta innebär att år med covid-19
nu för första gången finns med.

Liksom tidigare rör det sig om komplex modellering, där länders
officiella statistik över dödsorsaker och annat, i de fall där sådan
finns, kombineras med data från undersökningar av förekomsten av
sjukdomar och riskfaktorer^[När det gäller mat-, rök- och alkoholvanor,
exponeringar i yrkeslivet, föroreningar, fysiologiska variabler som
BMI och blodtryck, orent vatten, utsatthet för våld och så vidare.] och
studier av riskfaktorernas effekt på olika sjukdomar och skador. På
så sätt går det att modellera exempelvis hur många dödsfall, och
även partiellt förlorade levnadsår (DALY), som orsakas av alkohol,
som jag skrev om [den 18 juli 2022](2022-07-18-grov.html),

I det inlägget visade jag på hur andelen dödsfall som tillskrivs
cirkulationssjukdom varierar kraftigt mellan olika befolkningar, även
med likartad förväntad livslängd, och att det i sin tur kan påverka
dödsfall och DALY som tillskrivs alkohol och andra riskfaktorer.
Jag utgick då från ländernas officiella statistik, som bara finns
tillgänglig för ett begränsat antal länder, till stor del hög-
och medelinkomstländer.

@Fig:ihme21_e0_tum_2019 och @fig:ihme21_e0_circ_2019 nedan visar
förväntad livslängd vid födseln jämfört med andelen dödsfall i tumörer
och sjukdomar i cirkulationsorgan 2019 (det sista år då detta inte
påverkades av covid-19) bland män och kvinnor för alla åldersgrupper
och för alla länder och territorier som ingår i GBD, med ISO 3166-koder
färglagda enligt superregion i GBD. Data över livslängd kommer från
@hmd och @wpp2022, och data över andel dödsfall kommer från
@gbdresults21.^[Figurerna kan återskapas med R genom att klona
[bloggförrådet](https://github.com/klpn/static-dust.git) och köra
`2024-05-26-ost.r` i underkatalogen `postdata/2024-05-26-ost`.]

![Förväntad livslängd vs döda tumörer/alla orsaker 2019 IHME GBD.](../images/ihme21_e0_tum_2019.svg){#fig:ihme21_e0_tum_2019 width=100%}

![Förväntad livslängd vs döda cirkulationsorgan/alla orsaker 2019 IHME GBD.](../images/ihme21_e0_circ_2019.svg){#fig:ihme21_e0_circ_2019 width=100%}

För det första kan ses att andelen för båda orsaksgrupperna är låg i
länder med livslängd under 65 år, vilket är väntat, eftersom en stor
andel av dessa befolkningar dör tidigt av tuberkulos,
magtarminfekioner, neonatala tillstånd och annat. Men i övrigt skiljer
sig mönstret för tumörer från mönstret för cirkulationssjukdom på vissa
tydliga sätt. Andelen dödsfall i tumörer är relativt förutsägbar utifrån
livslängden, speciellt bland kvinnor, även om det finns några befolkningar
med avvikande mönster. Befolkningar med likartad livslängd har ungefär
samma andel oavsett vilken superregion de tillhör. Så är inte fallet med
cirkulationssjukdom. För befolkningar där kvinnorna har livslängd i
spannet 75–80 år^[Vilket motsvarar utvecklingen i Sverige från 1960-
talet till 80-talet: en period då andelen, enligt officiell statistik,
låg i stort sett oförändrad på strax över 50 procent, som kan ses i mitt
inlägg [den 27 mars 2022](2022-03-27-transition.html).] är variationsområdet
över 50 procentenheter. Variationen hänger tydligt samman med vilken region
befolkningarna tillhör, så att andelen är låg i Latinamerika och hög i forna
östblocket.

Höginkomstländer (alltså Västeuropa inklusive länder som Cypern och
Israel, Nordamerika, Australien Nya Zeeland och vissa asiatiska
länder, som Japan och Sydkorea) har numera i regel en livslängd på
över 80 år bland kvinnor och ofta även bland män. Även bland dessa
varierar andelen cirkulationsdödsfall kraftigt och har inget tydligt
samband med livslängden, samtidigt som andelen generellt är lägre än i
östländerna. Utifrån detta kan det te sig rimligt att anta att det
finns betydande regionala variationer i sättet att rapportera
dödsorsaker, och att dessa inte kompenseras, utan kanske ibland
förstärks, genom IHME:s modelleringar.

Dessa observationer kan också kasta nytt ljus över de "paradoxer"
relaterade till cirkulationsdödlighet som noterades i slutet av
1900-talet [@grimes00].  Den mest kända är troligen den "franska
paradoxen", med Frankrikes låga kranskärlsdödlighet trots relativt
ogynnsamma nivåer av riskfaktorer som kolesterol och rökning, vilket
ofta använts för att argumentera för nyttan med alkohol, och speciellt
rödvin. Samtidigt har livslängden i Frankrike inte varit exceptionell
jämfört med andra höginkomstländer, även om Grimes kontrasterar
regioner i Frankrike med hög total mortalitet (Toulouse), mot regioner
i Storbritannien med låg mortalitet (Belfast), då dessa ingick i WHO:s
MONICA-studie. Det finns också den "albanska paradoxen", med hög
livslängd trots fattigdom och den "israeliska paradoxen", med relativt
höga nivåer av ohälsa trots vad som antas vara bra matvanor
[@Shapira2007].  Det vi nu kan se är en litet annan typ av "paradoxalt
mönster". Länder som Albanien ligger fotfarande högt livslängdsmässigt
jämfört med de flesta andra gamla östländer. När det gäller kvinnornas
livslängd hamnar Albanien och Estland nära höginkomstländer som
Danmark och Israel, samtidigt som andelen cirkulationsdödsfall i de
förra länderna enligt GBD överstiger andelen i de senare länderna med
30–40 procentenheter.

## Referenser

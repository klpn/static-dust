---
tags: epidemiologi
title: Smittande kyla
author: Karl Pettersson
lang: sv
---

I förra inlägget här skrev jag om trenderna för influensa i Sverige,
och påtalade att den ökat relativt långsamt, men att det kallare
vädret skulle kunna leda till att den fick ny fart. Dessutom skrev jag
om trenderna för covid-19 och sammansättningen av varianter av
SARS-CoV-2, utifrån vilken jag menade att kunde vara mindre troligt
med kraftig covidökning de kommande veckorna.

@Fig:seflucov visar den fortsatta utvecklingen av rapporterade fall av
både influensa A och covid-19 i Sverige från vecka 40 2021 till vecka
48 2022, baserat på data från @flunet för influensa och @fohmcov221208
för covid-19.^[Figuren kan återskapas med Julia genom att klona
[bloggförrådet](https://github.com/klpn/static-dust.git) och köra
`seflucov.jl` i underkatalogen `postdata/2022-12-10-kyla`.]

![Fall influensa A och covid-19 Sverige från v. 40/2021.](../../images/seflucov_202140-202248.svg){#fig:seflucov width=100%}

Trenderna över covidfall är givetvis inte direkt proportionerliga mot
smittans utveckling under hela perioden (och andra mått, som
vårdbelastning och dödlighet, följer inte heller smittspridningen som
tidigare under pandemin). Den snabba minskningen vecka 6 och 7 2022
beror till stor del på att den storskaliga testningen upphörde under
vecka 6, tillsammans med de flesta övriga åtgärder mot covid-19
[@fohmpress220203]. Under sommaren och speciellt vecka 39 2022 skedde
en del efterrrapportering av fall från Stockholmsregionen, vilket
sedan upphört. I övrigt torde dock jämförbarheten av närliggande
veckor vara relativt god. En sak som kan noteras i sammanhanget är att
den snabba minskningen av influensa efter nyår upphörde just vecka 7,
varefter den började öka igen. Det talar för att det framför allt var
minskade kontakter i samhället relaterade till åtgärder för att bromsa
omikronvågen som höll influensan nere i början av året, även i regioner
som haft låg influensaspridning före nyår.

Det är tydligt att det platåartade läget för covid under större delen
av hösten förbytts i en ökning vecka 47, som accelererat vecka 48. Den
relativa ökningen från vecka 47 (4257 fall) till vecka 48 (6716 fall)
är 58 procent. Samtidigt är det en långsammare ökningstakt än för
influensa A, som ökade med 162 procent vecka 47 och 144 procent vecka
48, då antalet fall var 352. Om båda smittorna har ett serieintervall
på 3 dagar, kan de senaste ökningarna motsvara $\r$ på ca 1,2 för
covid-19 och 1,5 för influensa.

Troligen påverkas både influensa och covid-19 av väder och andra
säsongsrelaterade förhållanden på ett likartat sätt. Det stämmer
överens med vad vi känner till om andra coronavirus, samtidigt som
säsong förstås inte är något magiskt skydd för något virus. Är
mottagligheten tillräckligt hög och kontakterna tillräckligt intensiva
går det alltid att nå $\r>1$ oavsett säsong, vilket ses både för
covid-19 med ökningen av 22B/BA.5 i Sverige tidigt under sommaren 2022
och för influensa med lokala utbrott under samma period. Den fortsatta
spridningen kombinerat med vaccinationer har gjort att mottagligheten
för covid-19 är lägre än för influensa i befolkningen nu, även med de
subvarianter av omikron som nu dominerar, där drygt hälften av
hittills relativt få sekvenserade fall vecka 47 och 48 är 22E/BQ.1
eller 22F/XBB [@covcountry].

Trots den högre ökningstakten för influensan är det alltså fortfarande
många fler fall av covid-19 som rapporteras. Några aktuella mätningar
av den absoluta prevalensen av smittorna finns dock inte, och det kan
vara så att mörkertalet för influensa fortfarande är betydligt större
än för covid-19. Under vecka 48 provtogs 25\ 360 personer för covid-19
[@covrapp4822], samtidigt som 10\ 116 prover analyserades för
influensa [@infrapp474822].

Det finns regionala skillnader i influensaspridningen i Sverige, där
Norrland och framför allt Västerbotten haft högst incidens hittills.
Att dessa områden drabbas tidigt är ett ganska vanligt mönster, som
kan hänga samman med tidigare start på vintern i denna del av Sverige.
Dessutom hade regionerna i Norrland under förra säsongen lägre
spridning än t.ex.\ Stockholmsregionen, vilket kan medföra högre
mottaglighet där, speciellt för A(H3N2), som dominerade då. Det är ännu
högst osäkert hur fördelningen av subtyper kommer att se ut denna
säsong, men av de fall av influensa A som subtypats veckorna 47 och 48
är 17 A(H3N2) och 21 A(H1N1)pdm09. En möjligt utveckling är att
A(H1N1)pdm09 kommer att dominera i regioner som hade hög cirkulation av
A(H3N2) under förra säsongen, och att det blir jämnare fördelning,
eller dominans av A(H3N2), i regioner som hade låg cirkulation då. I
varje fall innebär den snabba ökningen av influensa nu att vi mycket
väl kan få en topp till jul eller nyår, åtminstone i delar av landet.

## Referenser

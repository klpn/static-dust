---
tags: epidemiologi
title: På platån
author: Karl Pettersson
lang: sv
---

[Den 5 februari](2023-02-05-varas.html) skrev jag om trenderna för influensa
och covid-19 i Sverige, där covid-19 minskat kraftigt, sett till fall inom
äldreomsorgen, samtidigt som trenderna för influensa var litet mer komplexa.
@Fig:seflucov visar den fortsatta utvecklingen av influensa A och B fram till
vecka 10 och covid-19 i äldreboenden och hemtjänst fram till
vecka 9, baserat på data från @flunet för influensa och
@covrapp0923und för covid-19.^[Figuren kan återskapas med Julia genom
att klona [bloggförrådet](https://github.com/klpn/static-dust.git) och
köra `seflucov.jl` i underkatalogen `postdata/2023-03-18-platt`.]

![Fall influensa A och B och fall covid-19 på SÄBO och i hemtjänst Sverige från v. 40/2021.](../../images/seflucov_202140-202310.svg){#fig:seflucov width=100%}

Covid-19 har alltså legat ganska stilla de senaste veckorna, influensa A
har börjat gå ned efter en kortvarig ökning och influensa B ser ut att ha
nått en topp. Det rapporteras ungefär lika många fall av A som B nu, men
det behöver inte spegla förhållandena när det gäller förekomsten av
infektioner i samhället. Som framgår av @infrapp1003 varierar
åldersfördelningen för influensafall markant mellan A och B. Influensa A
har högst incidens bland personer ≥65 år, tätt följt av <5 år. För
influensa B är det <5 och 5–14 år som har haft högst incidens, och de
senaste veckorna har det också blivit en klar ökning i gruppen 15–39 år.
I åldersgrupperna över 40 år har incidensen varit låg. Ett sådant mönster
är typiskt för B/Victoria, som jag skrivit om t.ex.\
[den 8 februari 2020](2020-02-08-snall.html), och det kan innebära att
en mindre andel av infektionerna rapporteras än för influensa A, som
oftare drabbar åldersgrupper där fler blir allvarligt sjuka. Av 231
IVA-vårdade som redovisas i influensarapporten har bara 24 haft
influensa B, och medianåldern hos dessa var 17 år, jämfört med 60 år
hos de 207 med influensa A.

En sak som framgår tydligt av @fig:seflucov är den långa platån i
covidfall under sommaren och hösten 2022. Efter att fallen gått upp
tidigt under sommaren, när BA.5 tog över, gick de inte ned tydligt
utan fortsatte ligga på hög nivå tills de började öka ytterligare
mot slutet av november.

Det är inte alldeles klart hur den sortens platåer, som observerats i
olika befolkningar genom hela pandemin, skall förstås epidemiologiskt. I en
vanlig S(E)IR-modell avtar $\r$ proportionerligt mot att antalet
mottagliga minskar, och efter att flockimmunitetströskeln (HIT), där
$\r=1$, nåtts börjar infektionerna avta. Under pandemins första år
ändrade folk ofta sitt beteende signifikant när smittan ökade, vilket
kan ha varit en bidragande orsak till avvikande mönster,
men nu har alltså platåerna fortsatt även i länder som Sverige under
andra halvan av 2022, när kontakterna i stort sett torde ha återgått
till prepandemiska nivåer. Dynamiken har varit fortsatt komplex, med
säsongsfaktorer, varianter och avtagande immunitet från både vaccin
och tidigare infektion, men det kan te sig långsökt att dessa faktorer
skulle ha tagit ut varandra så att smittan hållit sig mer eller mindre
konstant i flera månader.

Under pandemin har det varit en hel del diskussion om betydelsen av
heterogenitet i mottaglighet, smittsamhet och kontakter inom
befolkningar för smittans dynamik. Heterogenitet i spridning från
smittade medför ökad sannolikhet att utbrott dör ut spontant,
samtidigt som de på andra håll kan ta fart genom
superspridarhändelser. På motsvarande sätt innebär heterogen
mottaglighet eller exponering att smittan initialt ökar snabbt men,
jämfört med homogen mottaglighet med samma $\ro$, avtar vid en lägre
nivå när de med högst mottaglighet blivit immuna.

Många modeller som gjorts för sådan heterogenitet, som @Montalbán2022,
har utgått från en viss fördelning av mottaglighet eller kontakter
inom befolkningen, som inte förändras på individnivå över tid, förutom
att individer flyttas mellan fack för mottagliga, infekterade och
immuna. Detta ger upphov till en traditionell S(E)IR-dynamik i det
avseendet att infektionerna även här avtar snabbt efter att HIT
uppnåtts.

@Berestycki2021 och @Tkachenko68341 har båda gjort en något annorlunda
typ av modellering, där individers kontaktnivåer kan variera över tid,
utan att det behöver hänga samman med några förändringar av de
genomsnittliga kontakterna i befolkningen. @Berestycki2021 har en
parameter för diffusion, $d$, som anger hur snabbt individer rör sig
mellan de olika kontaktnivåerna. För måttliga värden på $d$ fås
långa platåer efter en kort nära exponentiell, S(E)IR-aktig, 
uppgång följd av en svag nedgång, inte olikt det mönster som syns i
@fig:seflucov.

Intuitivt går detta att fatta som att grupper med hög mottaglighet
inte bara minskar genom ökande immunitet utan också fylls på med nya
individer som tidigare inte varit lika exponerade. Det kan vara en god
modellering av kontaktmönstren i Sverige under sommaren och hösten
2022: folk som tidigare inte varit så aktiva åker på yror, marknader
och festivaler eller samlas i arbetsrelaterade sammanhang. När de
återgår till lägre kontaktnivå har de ofta redan hunnit bli smittade,
och andra träder i deras ställe.

En intressant fråga är hur denna individuella variation samverkar med
säsongsrelaterad variation i kontakter, och hur den fungerar för andra
infektioner än covid-19, som influensa. Också spridningen av influensa
kan vara segdragen på ett sätt som går utöver enkla S(E)IR-modeller, även
efter uppdelning i B och subtyper av A.

## Referenser

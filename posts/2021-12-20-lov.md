---
tags: epidemiologi
title: Med lov
author: Karl Pettersson
lang: sv
---

[Den 17 oktober i år](2021-10-17-vinter.md) skrev jag om hur
influensan och andra säsongsbundna infektioner börjat återkomma efter
att ha cirkulerat på mycket låg nivå internationellt under större
delen av COVID-pandemin. Jag skrev att det kunde bli hög aktivitet
av A(H3N2) i Sverige framåt december, då det skett import av denna
subtyp, som inte varit dominerande sedan säsongen 2016/17. Så har
också skett: vecka 49 rapporterades 1761 influensafall, varav 1757
influensa A [@infrapp4921;@flunet_country_area_opttime]. Av de
A-fall som subtypats sedan vecka 40 har 324 varit A(H3N2) och bara
2 A(H1N1)pdm09.

Det totala antalet labbfall ligger nära eller över toppen tidigare
säsonger det senaste årtiondet, men det är vanskligt att direkt dra
slutsatser om smittspridningen sådana jämförelser, eftersom många
prover i den omfattande provtagningen för SARS-CoV-2 även analyseras
för influensa, vilket kan göra att fler influensafall än normalt
fångas upp. Andelen positiva prover ligger på 9 procent, vilket är
lägre än toppveckorna tidigare säsonger, då det varit ca 25–40
procent, men något högre än normalt för vecka 49. Ökningstakten under
de senaste veckorna är högre än motsvarande veckor tidigare år. Den
senaste säsongen med topp före årsskiftet var 2016/17, som alltså
också dominerades av A(H3N2), och då ökade fallen av A(H3N2) och icke
subytypad A från 103 vecka 47 till 351 vecka 49, en faktor på 3,4.
Vecka 47 2021 var antalet A-fall 191, vilket innebär att de var 9,2
gånger fler vecka 49. Detta kan tyda på att influensans $\mathcal{R}$ är
högre än vanligt, vilket kan spegla låg immunitet i befolkningen. Det
kalla och torra vädret i början av december kan också ha bidragit till
viss ökad smittspridning [@Roussel2016]. @Fig:se_flu_1617_4020_21_4049
visar, på logaritmisk skala för att tydliggöra ökningstakten,
utvecklingen denna säsong, jämfört med säsongen 2016/17.^[Figuren kan
återskapas med Julia genom att klona
[bloggförrådet](https://github.com/klpn/static-dust.git) och köra
`seflu_1617_2122.jl` i underkatalogen `postdata/2021-12-20-lov`.]

![Labbfall influensa A(H3N2) och A ej subtypad Sverige 2016/17 och 2021/22.](../../images/se_flu_1617_4020_21_4049.svg){#fig:se_flu_1617_4020_21_4049 width=100%}

När det gäller vårdbelastning relaterad till influensa finns inte lika
omfattande och uppdaterad statistik som för COVID-19, men rapporter
över influensafall på IVA uppdateras fortlöpande [@iva_flu_veckovis].
Till och med vecka 50 har 32 influensafall rapporterats, men det
kommer att öka för de senaste veckorna. Variationsområdet för
motsvarande veckor säsongerna från 2014/15 till 2019/20 är 3–26 fall.
Den sista vecka där rapporteringen kan betraktas som färdig är vecka
48, med 11 fall. Vecka 48 har haft 0–4 fall säsongerna
2014/15–2019/20. Toppveckorna dessa säsonger har haft 24–61 fall.
Riskgrupper när det gäller IVA-vård för influensa denna säsong skiljer
sig hittills en del från IVA-riskgrupper för både COVID och influensa
under tidigare influensasäsonger dominerade av A(H3N2). Av de 32 fall
som nämnts är 22 kvinnor; 8 av de 32 fallen är 0–15 år och 7 16–35 år.
Det kan spegla att influensan hittills till stor del fått spridning i
miljöer som förskolor och skolor, och att äldre åldersgrupper skyddats
från svår sjukdom genom vaccin. Av 302 fall under hela säsongen
2016/17 var 142 kvinnor; 11 av de 302 fallen var 0–15 år och 13 var
16–35 år.

Det finns också ett tydligt geografiskt mönster i spridningen av
influensa, där regionerna kring Mälardalen (Sörmland, Stockholm,
Uppsala, Västmanland, Örebro) har mycket högre incidens i rapporterade
fall än andra delar av Sverige. Uppsala sticker ut med mycket högt
antal fall för vecka 49, vilket kan bero på ändrad praxis för analys
eller provtagning. Även tidigare år har andelen sjukhusvårdade för
influensa ett givet år varierat en hel del mellan regionerna, som jag
visade på [den 28 juli förra året](2020-07-28-likt.html).

En viktig faktor när det gäller den fortsatta utvecklingen av
influensan är jullovet. Den minskning av kontakter som då sker genom
att skolor stängs tenderar ofta att bromsa smittspridningen. Även om
lovet inte syftar till att påverka influensfallen fungerar det alltså
i praktiken som en sorts engångsåtgärd, av den typ vars effekter
diskuteras av @Lauro2021. Dessa forskare har modellerat hur sådana
åtgärder kan optimeras för olika resultat. Om syftet är att skjuta upp
epidemin är det, föga förvånande, bäst att sätta in åtgärderna så
tidigt som möjligt. För att minska toppen bör åtgärderna sättas in
relativt tidigt medan smittan är på väg upp, så att det finns en viss
immunitet som kan dämpa den våg som uppstår när åtgärderna lyfts. För
att minska den totala storleken på epidemin bör åtgärderna sättas in
nära toppen, så att det inte uppstår någon ytterligare våg.

De flesta år har nog julloven i Sverige fungerat så att den uppskjutit
influensasäsongens topp, som typiskt infallit under februari, några
veckor utan att de signifikant påverkat storleken på epidemin. Andra
säsonger, som 2016/17, har det blivit en tidig topp kring vecka 52,
följd av nedgång, varefter spridningen på nytt ökat och nått en
andra topp nästan lika hög som den första. Utan jullovet hade toppen
dessa år troligen ändå blivit mer koncentrerad. Andra säsonger, som
2003/04, och de intensiva A(H3N2)-säsongerna under 1980- och 90-talen
har det skett en snabb nedgång efter nyår, utan att det ökat mycket
senare under säsongen. Här har det hunnit bli tillräcklig
flockimmunitet för att förhindra en ny våg efter skolstarten, och
jullovet har sannolikt kommit i rätt tid för att minska det totala
antalet svenskar som fått influensa under hela säsongen.

Hur kommer denna säsong att utvecklas? En faktor som är specifik för
detta år är att det kan komma att införas fler åtgärder för att dämpa
spridningen av COVID, vilka kan påverka även utvecklingen av influensan.
Om inga ytterligare sådana åtgärder införs, kan det ändå vara så att de
nu hårt drabbade regionerna kring Mälardalen hinner uppnå sådana
immunitetsnivåer att det skyddar mot signifikanta nya influensavågor
med A(H3N2) efter vårterminens start. Andra influensatyper, som A(H1N1)pdm09
och B kan börja öka på nytt, men de verkar för närvarande ha liten
spridning globalt, utom B/Victoria i Kina. Det är större risk för
hög influensasjuklighet under vårterminen i de nu lindrigt drabbade
regionerna i t.ex.\ Götaland och Norrland.

## Referenser

---
tags: epidemiologi
title: Sjukt väder
author: Karl Pettersson
lang: sv
---

[Den 26 oktober förra året](2019-10-26-skifte.html) ställde jag mig
frågan hur säsongens influensa skulle komma att te sig i Sverige och
andra länder på norra halvklotet mot bakgrund av dels de ovanligt
tidiga utbrotten av A(H3N2) i länder på södra halvklotet, dels de
senaste årens mönster med växlande dominans mellan olika subtyper. Nu
efter nyår kan vi konstatera att det inte blivit någon exceptionellt
tidig influensatopp i Sverige. Enligt @infrapp0220 har 356
laboratorieverifierade fall rapporterats vecka 2. De flesta fallen har
varit influensa A, med A(H1N1)pdm09 och A(H3N2) i ungefär lika
proportioner bland de labbfall som subtypats. Mönstret överensstämmer
så långt ganska väl med tidigare säsonger som 2015/16, 2017/18 och
2018/19, med en ökning fram till jul och sedan en avmattning över
nyår, vilket säkerligen hänger samman med minskad smittspridning till
följd av julledigheten. Det förefaller troligt att det blir en topp
under februari, precis som dessa år. Dock har ett delvis avviknade
mönster kunnat ses i Norrland, speciellt Västerbotten, så att över
hälften av influensfallen under vecka 46 rapporterades därifrån
[@infrapp4619].

Influensatoppar före nyår är som sagt inte så vanliga i Sverige, och
generellt är influensan en uttalad vintersjukdom i länder med
tempererat klimat. I tropiska länder tycks influensan ofta toppa under
regnperioderna. Denna säsong har det hittills inte varit mycket till
vinter i stora delar av Sverige. Kan väderförhållandena ha bromsat
spridningen av influensa, även om det kanske annars funnits
förutsättningar för en tidig säsong? Vi vet inte exakt vad som ligger
bakom influensans säsongmönster. Det kan vara både faktorer som
påverkar viruspartiklarnas beständighet och spridning och faktorer som
påverkar individers mottaglighet. Exempel på sådant som diskuteras i
sammanhanget är låg temperatur, låg luftfuktighet och låga nivåer av
UV-strålning (som skulle utöva sin effekt genom att minska
produktionen av D-vitamin).

@Roussel2016 har studerat samband mellan olika väderfaktorer och
influensaliknande sjukdom i olika regioner i Frankrike från säsongen
2003/04 till 2012/13. Forskarna har studerat vädrets korrelation med
antalet fall dels veckovis under de olika säsongerna, dels för säsongerna
som helhet. De hittade också signifikanta samband mellan faktorer som
temperatur och luftfuktighet på veckonivå men inte på säsongsnivå.
Temperatur och absolut och relativ luftfuktighet hade som väntat ett
negativt samband med sjukdomsfallen. Bristen på samband på säsongsnivå
kan, säger forskarna, bero på att relativt få säsonger ingår i studien
men också på att antalet fall under en säsong kanske framför allt
avgörs av andelen personer som är mottagliga för cirkulerande
influensastammar i början av säsongen: väderfaktorer kan göra att
influensan sprids långsammare men inte i någon större omfattning
hindra mottagliga individer från att smittas under loppet av en
säsong. Jo, om denna typ av variationer i vädret inom ett land som
Frankrike hade så starka effekter att de signifikant påverkade
säsongerna storlek, borde länder och regioner med tempererat klimat
och mildare vintrar än Sverige, som Storbritannien, Frankrike, södra
Australien och stora delar av USA också tendera att drabbas lindrigare
av influensa, och några sådana mönster verkar inte ha kunnat
identifieras.

Det kan, med hänsyn till detta, vara så att det milda vädret nu
under december och januari bidragit till att bromsa spridningen
av influensa i Sverige. Samtidigt kan det kallare vädret i
Norrland ha lett till spridning där redan under november. Det
innebär inte att den milda vintern, även om den fortsätter,
kommer att medföra att mycket färre svenskar drabbas av influensa
under hela den kommande säsongen.

Mönstret hittills med blandad cirkulation av A(H1N1)pdm09 och A(H3N2)
stämmer inte heller riktigt med utbrotten på södra halvklotet. [Den 7
mars 2019](2019-03-07-kallt.html) ställde jag mig frågan hur länge
A(H1N1)pdm09 skulle fortsätta cirkulera. Det kan vara gynnsamt vid
framtida pandemier om A(H1N1) fortsätter att cirkulera parallellt med
A(H3N2). De olika subtyperna av influensa A-virus indelas i två
grupper, efter egenskaper hos stjälken på HA-proteinet, där grupp 2
innehåller H3, H4, H7, H10, H14 och H15 och grupp 1 alla andra H1–H18.
Det verkar föreligga ett visst mått av korsimmunitet mellan subtyper
inom samma grupp, vilket har anförts som förklaring till
åldersmönster i utsatthet för olika stammar av fågelvirus
[@Butler2018]. Yngre personer är mer utsatta för A(H5N1), som tillhör
grupp 1, och de har tidigt i livet exponerats för A(H3N2), som
cirkulerat sedan 1968 och tillhör grupp 2. Äldre personer är tvärtom
mer utsatta för A(H7N9), som tilllhör grupp 2, och de har tidigt
exponerats för grupp 1-subtyper, som A(H1N1) och A(H2N2). En strategi
för att ta fram universella influensavacciner går ut på att skapa
starkare immunsvar mot denna stjälk, i stället för mot proteinets
huvud, som ständigt förändras [@ASTHAGIRIARUNKUMAR20195567].

## Referenser

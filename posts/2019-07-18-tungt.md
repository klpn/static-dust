---
tags: epidemiologi
title: Tungt hjärta
author: Karl Pettersson
lang: sv
---

Svenska medier rapporterar om en ny studie av samband mellan övervikt
och utveckling av kardiomyopati [@Ostman190717]. Den aktuella studien
har följt svenska män som mönstrat under perioden 1969–2005 i upp till
46 år och studerat kardiomyopati som orsak till sjukhusvård eller död
[@Robertson2019]. Det finns också ett starkt samband med BMI: de med
BMI över 35 fick hazardkvoter för dilaterad kardiomyopati, den
vanligaste formen av tillståndet, på 8,11 och 9,35 i de modeller som
användes, jämfört med de med BMI 18,5-19,9. Samtidigt var den absoluta
risken för dilaterad kardiomyopati under uppföljningen även bland de
med BMI över 35 inte högre än 0,5 procent, vilket också påpekas av
@Ostman190717. Det fanns en viss ökad incidens i kardiomyopati även
bland de inom övre delen av området för normalvikt (BMI 22,5–24,9).
Jag frågar mig till vilken del detta kan förklaras av att längd och
vikt bara mätts en gång, i 18-årsåldern, och att många med BMI strax
under 25 redan i tonåren utvecklat fetma under uppföljningen.

En av forskarna bakom studien, Annika Rosengren, intervjuas av
@Ostman190717 och påtalar att hjärtsjukvården i Sverige måste
anpassas till ändrat sjukdomsmönster. Vi kommer att se allt
färre hjärtinfarkter i framtiden men kanske fler med kardiomyopati
och hjärtsvikt, säger hon. Jo, en sådan förändring har redan pågått i
decennier, genom att hjärtinfarkterna minskat, samtidigt som vi
fått fler äldre i befolkningen. Ca 35 procent av alla dödsfall 
i Sverige 2017 hade någon sjukdom i cirkulationsorganen som
underliggande dödsorsak, i stort sett lika bland kvinnor och män,
som jag skrev om [den 25 oktober förra året](2018-10-25-cirkulera.html).
Men scenariot att någon plötsligt dör av hjärtinfarkt är inte
så vanligt längre: 2017 var det 1471 kvinnor och 2229 män som
dog samma dag som de drabbades av sin första hjärtinfarkt på
åtminstone sju år [@soshji]. Det motsvarar 3,1 och 5,0 procent
av alla dödsfall bland kvinnor och män under 2017. Bland dessa
var också 61 procent av kvinnorna och 41 procent av männen över
80 år.

Det har talats om en "epidemi" eller "pandemi" av kranskärlssjukdom i
västvärlden under 1900-talet, med distinkt uppgång och fall. Detta
diskuteras av @Accad180909, där medicinhistorikern William G.\
Rothstein intervjuas. De tar bl.a.\ upp svårigheten att förklara
sjukdomens kraftiga förändringar över tid parallellt i olika länder
med hjälp av kända riskfaktorer. Ett exempel, som diskuteras 44
minuter in i avsnittet, är just övervikt och fetma, som är en
riskfaktor även för kranskärlssjukdom men har ökat parallellt med att
denna minskat. Vissa har framfört idén att fetma skulle vara
*skyddande* ("the obesity paradox") – jag skrev litet om liknande
hypoteser [den 24 juni 2016](2016-06-24-smuts.html). Rothstein
skrattar åt detta: livförsäkringsbolagen håller inte med, och de har
studier med miljoner försäkringstagare. Jo, utifrån data tillgängliga
via @gbdresults går det att, med de metoder jag beskrev [den 22
maj](2019-05-22-ingrediens.html), predicera att dödstalen i
kranskärlssjukdom i t.ex.\ Sverige i åldersgruppen 50–69 år 2017 hade
varit ca 10 procent lägre om inte belastningen av högt BMI ökat i
befolkningen sedan 1990. Samtidigt var dödstalen 1990 ca 250 procent
högre än 2017. Det tillför då inget substantiellt i förklaringsvärde
att förneka att högt BMI skulle vara skadligt när det gäller
kranskärlssjukdom.

Ateroskleros har hittats hos egyptiska mumier: det som är utmärkande
för epidemin, eller pandemin, som den beskrivits av författare som
@grimes12 och @Azambuja2004, är just den speciella yttringen av
kranskärlssjukdom i form av plötsliga hjärtinfarkter med hög letalitet
bland relativt unga personer. Kungligheter och andra förmögna har
genom historien ofta varit belastade av riskfaktorer som fetma, och de
har också drabbats av hälsoproblem till följd av detta, men finns det
tydliga exempel före 1900-talet där de t.ex.\ plötsligt drabbats av
svåra bröstsmärtor och dött samma dag? Jag kan bara komma på negativa
fall. Ett exempel är Karl X Gustav, som han beskrivits av historiker
som @Englund2000 och @Fryxell1843. Denne kung arbetade frenetiskt
samtidigt som han åt, drack och rökte omåttligt, blev allt fetare och
fick besvär med andningen. I början av 1660 fick han någon förkylning
eller influensa, som komplicerades av lunginflammation, och han dog
efter några veckor, 37 år gammal. Kanske bidrog behandlingar med
åderlåtningar till hans död – som för t.ex.\ George Washington, vilket
togs upp i förra veckan av @efsommar. Men jag har inte sett någon
hävda att han någonsin skulle ha fått någon hjärtattack.

För några veckor sedan besökte jag, med mitt arbete, Glamis Castle i
Skottland, där den nuvarande brittiska monarkens mor, drottningmodern
Elizabeth, föddes 1900, och hennes syster, prinsessan Margaret, föddes
1930. I börja av 1930-talet var det fortfarande inte meningen att
flickornas far skulle bli kung: han blev George VI när hans bror
abdikerade 1936. Böcker som @Berton1956 beskriver George VI som en
psykiskt och fysiskt ganska skör person: han stammade och råkade ut
för influensa, lunginflammation, magsår och annat. Detta samtidigt som
han rökte mycket och hade en påfrestande position som brittisk kung
genom andra världskriget och de världspolitiska förändringar som
följde på detta. År 1951 fick han ena lungan borttagen på grund av
cancer och verkade bli bättre men dog några månader senare av en
hjärtattack, 56 år gammal [@wiki:georgevi]. Då var dödstalen i
kranskärlssjukdom bara några år från att kulminera i t.ex.\ England.

Den äldre drottning Elizabeth överlevde honom med 50 år, och blev 101
år gammal. Deras äldsta dotter, Elizabeth II, är nu 93 år och har
regerat i 67. Hennes make, prins Philip, är nu 98 år. Den yngre
systern, Margaret, kanske förkortade sitt liv genom att röka och
dricka mycket [@wiki:margaret]. Hon fick besvärliga influensor (så det
vid några tillfällen rapporterades i svenska dagstidningar) och dog
till slut av slaganfall 2002, 71 år gammal, någon månad före sin mor.
Men hon tycks inte ha fått någon hjärtattack: kanske var det en
dödsorsak karakteristisk för 1900-talet, också bland personer med
osund livsstil.


## Referenser

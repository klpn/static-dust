---
tags: epidemiologi
title: Mellan blocken
author: Karl Pettersson
lang: sv
---

Vid valet till Sveriges riksdag nu i september minskade de rödgröna partierna
(S, V och MP) med 3,0 procentenheter jämfört med föregående val, 2014
[@wiki:rval18se181103]. S ensamma minskade med 2,8 procentenheter. På så sätt
kan de sägas förklara nästan hela minskningen av de rödgröna. Men även MP
minskade med 2,5 procentenheter, och kan då med samma resonemang tillskrivas
majoriteten av minskningen. Att de rödgröna inte minskade mer än de faktiskt
gjorde förklaras av att V ökade med 2,2 procentenheter.

Det har gjorts undersökningar av väljarströmmar mellan partier, där det görs en
matris över hur folk som röstat på ett visst parti vid ett val röstat vid ett
senare val. Inga register håller reda på hur individer röstat, så det får
baseras på stickprov. Ett exempel är @svtvalu18, där det ingår frågor både om
vilket parti deltagarna skulle rösta på 2018 och vilket de röstade på 2014.
Både bland de som röstade på S 2014 och de som röstade på MP 2014 var det drygt
75 procent som även 2018 röstade på något rödgrönt parti. I absoluta tal var då
strömmarna ut från det rödgröna blocket betydligt större för S än för MP. Över
40 procent av de S-väljare 2014 som inte röstade rödgrönt 2018 hade röstat på
SD. Flödet ut från S kan sägas vara mer relevant än flödet ut från MP för att
förklara de rödgrönas nedgång. Sedan skedde förstås också ett flöde *in* till S
och MP från andra partier, både rödgröna och andra.

När det gäller förändringar av dödsorsaksmönstret finns en i viss mån parallell
situation. Det är mer än 1000 ICD 10-koder som används för underliggande
dödsorsaker varje år. Dessa kan grupperas på olika sätt, och vi talar gärna om
trender för fördelningen av grupper av dödsorsaker. Exempelvis har andelen
dödsfall i någon cirkulationssjukdom, enligt den uppdelning jag använder i
[Mortalitetsdiagram](https://mortchart.klpn.se/) (ICD-10 I00-I99+F01), minskat
från 49,3/48,0 procent bland kvinnor/män 1997 till 35,5/35,0 procent 2017
(enligt den senaste svenska statistiken från @sosdorstat, som ännu inte
rapporterats till @whomort, men kan analyseras på det sätt som beskrevs i förra
inlägget). Men inom den definierade gruppen finns det närmare 200 koder som
används varje år. Vilka av dessa är det som förklarar minskningen?

Det har skett en kraftig minskning av åldersspecifika dödstal i hjärtinfarkter
de senaste decennierna. Parallellt med detta har benägenheten att rapportera
mer ospecifika orsaker relaterade till ateroskleros bland äldre minskat, som
diskuterades i förra inlägget. I 1997 års statistik stod akut hjärtinfarkt
(I21) och de både koderna för aterosklerotisk hjärtsjukdom (I25.1) och
ospecifik ateroskleros (I70.9) för 19,6 procent av dödsfallen bland kvinnor. År
2017 hade summan av dessa koders andelar minskat till 6,0 procent. Bland män
stod enbart I21+I25.1 för 21,7 procent av dödsfallen 1997. Denna andel hade
minskat till 8,7 procent 2017.

För såväl kvinnor som män är alltså minskningen av dessa avgränsade
kodmängder nästan exakt lika stor (i procentenheter) som minskningen av
hela cirkulationsgruppen. Men bland de övriga koderna i denna grupp finns också
sådana vara andelar minskat (och ökat). Vi kunde också täcka in minskningen för
hela gruppen genom att kombinera dessa, eventuellt med en delmängd av
I21+I25.1+I70.9. Matematiskt kan vi definiera omfördelning av dödsorsaker
mellan två år på liknande sätt som för väljarströmmar. Om $n_1$ är antalet
koder som användes för dödsorsaker år 1 och $n_2$ antalet koder som användes år
2, kan vi definiera en $n_1\times n_2$ matris $\mathbf{M}$, där
$\mathbf{M}_{ij}$ är andelen för dödsorsak $i$ år 1 som fördelas om till dödsorsak
$j$ år 2. Har vi en $n_1$ radvektor $\mathbf{f}$ med fördelningen av
dödsorsaker år 1, ger $\mathbf{fM}$ fördelningen år 2.

Problemet är hur vi entydigt skall välja en sådan matris med hjälp av de data
som finns. I fallet med politiska val kan vi som sagt jämföra exempelvis hur de
som röstade 2014 röstade 2018. Det fungerar därför att det finns en stor
överlappning mellan de som röstat i de båda valen. Men det finns ingen som dött
både 1997 och 2017. Jag har någon intuitiv idé om att det handlar om hur de som
dog 1997 skulle ha dött "under 2017 års förhållanden", vilket både inkluderar
förändringar i dödstalen, som gjort att de dött av något annat (eller samma
sak), vid en högre ålder. Men hur skall något sådant testas empiriskt? Vi kan
konstruera livslängdstabeller för folk som de olika orsakerna 1997 och se hur
personerna skulle ha dött med de förändringar av åldersspecifika dödstal som
skett till 2017, men en begränsning är att sådana jämförelser inte kan hantera
beroendeförhållanden mellan olika koder (utöver sådana som följer av kodernas
åldersfördelning), och sådana finns säkerligen, inte minst när det gäller
förändringar som beror på ändrad rapportering. Ett möjligt sätt att testa
sådana förändringar skulle vara att ge ett antal läkare som arbetar med
dödsorsaksintyg idag ett urval journaler eller likande dokument för folk som
dött 1997 (men blinda läkarna för dessa personers faktiskt utfärdade intyg och
rapporterade underliggande dödsorsaker), be dem att skriva intyg efter samma
principer som de tillämpar idag, avgöra underliggande dödsorsaker utifrån
intygen med de metoder som används idag och sedan jämföra med de faktiskt
rapporterade orsakerna från 1997.

## Referenser

---
tags: epidemiologi
title: De saknade tårtbitarna
author: Karl Pettersson
lang: sv
---

Den australiensiske forskaren James Lawson har bland annat gjort sig känd för
studier kring kronisk infektion med HPV, en virusinfektion etablerad som orsak
till cervixcancer, som orsak till också vissa fall av bröstcancer
[@Lawson2008;@Heng2009]. I en artikel från förra året lägger han fram hypotesen
att trender för kranskärlssjukdom under de senaste 100 åren kan förklaras av
förändrad prevalens av aterom i kranskärlen, vilket i sin tur är relaterat till
tidstrender i kroniska infektioner [@Lawson2016]. Som jag skrev om [den 24 juni
förra året](http://static-dust.klpn.se/posts/2016-06-24-smuts.html) är han inte
den förste forskare som försvarat sådana hypoteser.

Lawson lyfter bland annat fram studier baserade på obduktion av amerikanska
soldater som dött i krig under olika tidsperioder. Mestadels rör det sig om
unga män som varit i allmänt gott skick, varför medicinska behandlingar och
traditionella riskfaktorer, som ofta ökar i medelåldern, kan antas ha haft
begränsad effekt. Bland soldater i Koreakriget 1950--53 var prevalensen av
aterosklerotisk sjukdom i kranskärlen 77 procent, bland soldater i
Vietnamkriget 1964--75 var den 45 procent och bland soldater i Irak och
Afghanistan 2001--11 9 procent. Även om jämförelser mellan dessa studier kan
vara problematiska överensstämmer det med den kraftiga minskningen av
kranskärlsdödlighet bland män i USA från 1960-talet.

Artikeln lyfter fram infektion med flera olika mikroorganismer som möjliga
orsaker till ateroskleros: olika herpesvirus, luftvägsbakterier som *Chlamydia
pneumoniae* och *Mycoplasma pneumoniae*, "magsårsbakterien" *Helicobacter
pylori*, munbakterier, HPV och HIV. Evidensen består av fynd av dessa
infektioner i normala och aterosklerotiska kärlväggar, djurförsök som visar på
en kausal roll hos infektionerna i uppkomst av ateroskleros och epidemiologiska
studier. Ökad användning av antibiotika och vacciner kan ha bidragit till
minskningar av flera av dessa infektioner (liksom förbättrad hygien, som Lawson
dock inte nämner explicit).

Lawson diskuterar också forskning som sökt förklara nedgången av
kranskärlsdödlighet i USA utifrån mer traditionella riskfaktorer, som
kolesterol, blodtryck och rökning, och framsteg i behandlingar Specifikt nämns
@Ford2007, som är en studie som bygger på samma IMPACT-modell som (med en del
modifikationer) använts för att studera nedgången av kranskärlsdödlighet i
många länder, däribland Sverige [@bjorck09]. Både för USA och Sverige ser det
ut som om modellerna kan förklara över 90 procent av nedgången under de
perioder studierna gäller. En intressant fråga är om det ger ett starkt
argument mot sådana hypoteser som förfäktas av exempelvis Lawson, att trender
för infektioner, som inte inkluderats i modellerna, spelar en viktig roll för
nedgången. Det finns flera överväganden som talar för att så inte är fallet.

1. Studierna behandlar bara en begränsad del av den tid under vilken nedgången
   pågått, som perioden 1981--2000 i USA och 1986--2002 i Sverige, när
   nedgången bland män pågått i relativt obruten takt sedan 1960-talet i USA
   och sedan början av 1980-talet i Sverige, och ännu längre tid bland kvinnor.
2. Det kan finnas ytterligare riskfaktorer som verkat i ogynnsam riktning och
   inte inkluderats i studierna. Om dessa faktorer inkluderades (samtidigt som
   trender i infektioner exkluderades) skulle det kunna minska
   förklaringsvärdet.
3. Det är inte helt klart vad som driver trender i fysiologiska riskfaktorer,
   som blodtryck och kolesterol, på befolkningsnivå. Infektioner kan påverka
   dessa faktorer: @Lawson2016 nämner flera möjliga samband mellan infektioner
   och blodlipider, och @Azambuja2004 diskuterar hypotesen att reaktioner på
   influensavirus skulle kunna leda till förhöjda nivåer av kolesterol.
   Cigarettrökning kan omvänt utöva en del av sina skadliga effekter genom ökad
   mottaglighet för infektioner i luftvägarna.
4. Studierna beräknar de minskningar som tillskrivs multipla riskfaktorer genom
   att summera effekterna av enskilda riskfaktorer. Sedan summeras effekterna
   av riskfaktorer och behandlingar. Men effekterna av enskilda riskfaktorer
   multipliceras med baslinjen, alltså dödstalen startåret, i linje med de
   kohortstudier som ligger till grund för uppskattningar av effektstorlekar.
   Summering kan då överskatta den samlade effekten. Om minskningen av
   riskfaktorerna minskar incidensen i exempelvis hjärtinfarkt och de
   förbättrade behandlingarna ökar överlevnaden bland de som ändå drabbas,
   måste rimligen den ytterligare effekten av behandlingar beräknas relativt
   den minskade incidens som uppnåtts genom förbättrade riskfaktorer. I 
   praktiken är det också vad som görs, något som kan bidra till att underskatta
   effekterna av behandlingar relativt riskfaktorer.
5. I förra inlägget visade jag på att det är en sak att beräkna den minskning
   som kunde ha uppnåtts genom att sänka en riskfaktor startåret (vilket är
   utgångspunkten i de aktuella studierna), en annan sak att beräkna hur många
   dödsfall de förbättrade riskfaktorerna förhindrar slutåret. Diskrepansen
   ökar ju större den totala minskningen är, och i många länder har
   kranskärlsdödligheten i medelåldern minskat 80--90 procent de senaste
   årtiondena. Om studierna utgick från slutåret skulle metoden att addera,
   snarare än multiplicera, multipla riskfaktorer leda till en underskattning
   av de samlade effekterna, i stället för en överskattning.

@Ezzati2015 påtalar att minskningen av kranskärlsdödlighet och allmän
cirkulationsdödlighet i höginkomstländer skett parallellt med och troligen
gynnats av förbättringar i traditionella riskfaktorer och behandlingar,
samtidigt som dessa är av begränsat värde när det gäller att förklara
variationer i minsknigstakt och starttid för minskningen mellan olika
länder och mellan kvinnor och män. När det gäller vissa grupper av
cirkulationssjukdom, som reumatisk hjärtsjukdom, är det okontroversiellt att
infektioner är av avgörande betydelse, och författarna är öppna för att de kan
ha haft betydelse även för tidstrender i kranskärlssjukdom.

Den amerikanske forskaren Kenneth Rothman har utarbetat en modell med "causal
pies", där en anhopning av riskfaktorer hos en individ formar en sådan "tårta",
som orsakar sjukdom hos en individ om, och bara om, alla bitar (individuella
riskfaktorer) är på plats [@Rothman2005]. Det kan vara så att många dödsfall
genom kranskärlssjukdom under 1900-talet haft orsakstårtor innehållande både
livsstilsfaktorer och kroniska infektioner i förening med dåligt utvecklad
vård, och att många fall där de förhindrats på senare år varit
överdeterminerade genom att bitar ur flera av dessa kategorier avlägsnats.

## Referenser

---
tags: epidemiologi
title: Utan inflytande
author: Karl Pettersson
lang: sv
---

Under året som gått har många uttryckt oro för att exempelvis Sverige
skulle få en vintervåg av COVID-19 parallellt med hög aktivitet av
säsongsinfluensa, vilket skulle innebära dubbel belastning på vården.
Den sistnämnda delen av detta scenario har dock inte realiserats.
Veckorna 51–53 rapporterades bara ett enda laboratorieverifierat fall
av influensa A, och sedan början av november har 2 influensa A-fall och
6 influensa B-fall rapporterats, av 23\ 000 prover [@infrapp5120].

En förklaring till den låga förekomsten av influensa, som kan ligga
nära till hands, är att spridningen reducerats av de förändringar i
beteendet som införts för att motverka COVID-19, som förbättrad
hygien, social distansering och lägre tröskel för att stanna hem vid
symptom på infektion. Influensa är dock inte den enda virusorsakade
luftvägsinfektion som brukar spridas under vintern. @kulluftv5320
rapporterar fynd av olika luftvägspatogener i prov som analyserats vid
laboratoriet, från säsongen 2016/17. Det framgår att alla
luftvägsvirus legat på mycket låga nivåer från mars 2020, utom
SARS-CoV-2 och rhinovirus. @rptrends, som redovisar data från
amerikanska laboratorier visar på ett liknande mönster: fynd av
luftvägsvirus förutom rhino- och adenovirus har varit sällsynta
från mars 2020.

Det som skiljer rhino- och adenovirus från andra vanliga luftvägsvirus
(influensavirus, parainfluensavirus, coronavirus, RS-virus,
metapneumovirus) är att de är så kallade nakna virus, som saknar
lipidhölje. Mönstret att höljevirus tycks ha reducerats än mer
effektivt än nakna virus efter åtgärderna mot COVID-19 diskuterades
redan i juni [@mackay200627]. En bidragande faktor kan vara att
höljevirus är lättare att förstöra genom desinfektion. Men en annan
viktig sak är nog samspelet mellan globala åtgärder och virusens
säsongsbundenhet. Höljeförsedda virus uppvisar generellt en stark
sägongsbundenhet i spridningen och är vanligare på vintern, vilket kan
hänga samman med att viruspartiklarna är mer stabila och överförs
lättare under de väderförhållanden som råder då, medan nakna virus
cirkulerar mer jämnt över året [@Price2019].

När åtgärderna mot COVID-19 implementerades i allt fler länder under
mars 2020 var influensasäsongen redan på väg mot sitt slut i
tempererade länder på norra halvklotet, samtidigt som den inte börjat
på södra halvklotet. Alltså var $\mathcal{R}<1$ för influensa på de
flesta håll, och cirkulationen var ganska lätt att trycka ned med
åtgärder för distansering. Detta, i förening med minskat resande
och karantäner för inresande i olika länder, bör ha gjort att influensa
inte importerades till länder på södra halvklotet och
influensasäsongen aldrig kom igång där, vilket i sin tur medfört att
länderna i norr inte fått in influensa under hösten. Cirkulationen
av andra höljevirus kan ha hållits nere på motsvarande sätt.
SARS-CoV-2 är ett höljevirus, som andra cornoavirus, vilket kan
förklara ökningen under hösten i många nordliga länder, men då det
fortfarande befinner sig i pandemisk fas, med hög smittsamhet, har
det inte varit så lätt att trycka ned som andra höljevirus.

När det gäller spridningen av COVID-19 har det diskuterats om de
länder som lyckats hålla den nere, som många länder geografiskt nära
Kina, haft hjälp av de faktorer som ger upphov till heterogenitet i
infektiviteten [@ellistw201215]. Ju mer superspridning, desto större
chans, för ett givet $\mathcal{R_0}$, att en enstaka introduktion av
infektionen bara slocknar och inte leder till någon epidemi. [Den 25
oktober 2020](2020-10-25-kontakt.html) skrev jag om modelleringar av
hur heterogen *mottaglighet* minskar storleken på en epidemi och
tröskeln för flockimmunitet. @Lloyd-Smith2005 har modellerat
effekterna av gammafördelad infektivitet på sannolikheten att en
infekterad individ ger upphov till epidemi, så att utbrottet inte dör
ut av sig själv efter ett fåtal generationer. Effekterna är
ekvivalenta med effekterna av heterogenitet i mottaglighet på
epidemins storlek, som modellerats av exempelvis @montalbán2020seir.
Nedanstående samband gäller för sannolikheten för epidemi,
$\mathcal{P}$, givet $\mathcal{R_0}$ och gammafördelad infektivitet
med formen $k$, där lägre värden innebär större heterogenitet.

$$\mathcal{P}=1-\left(1+\frac{\mathcal{R_0}}{k}\mathcal{P}\right)^{-k}$$

Det är samma samband som gäller för den slutliga storleken på epidemin
med motsvarande fördelning av mottaglighet [@Katriel2012].^[Är det en
exponentialfördelning ($k=1$), kan det förenklas till det bekanta
$1-1/\mathcal{R_0}$. Folk som förväxlar tröskeln för flockimmunitet
med epidemins storlek i en homogen modell skulle på så sätt kunna få
rätt, men av fel anledning.] Detta har också modellerats i
nätverksmodeller av exempelvis @Miller2007. Risken att en infekterad
individ, givet en fördelning av utgrader, skickar ut smittan i
befolkningen motsvarar risken att en individ blir träffad av smittan
när den sprids, givet en viss fördelning av ingrader.

Det vore i vilket fall önskvärt med mer forskning kring heterogenitet
i spridning också när det gäller andra luftvägsinfektioner än
COVID-19, exempelvis influensa. Om vi importerar ett fåtal
influensafall är det kanske också stor chans att dessa aldrig får
fotfäste i samhället, givet de övriga åtgärder vi har för att bekämpa
COVID-19, men om influensan skulle öka kraftigt i exempelvis Europa
eller USA, skulle kanske inte heller Sverige kunna undvika att få
omfattande influensaspridning.

## Referenser

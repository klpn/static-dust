---
tags: epidemiologi
title: Den hostande ministern
author: Karl Pettersson
lang: sv
---

[Den 23 december förra året](2017-12-23-man.html) skrev jag om @sue2017, som
behandlar frågan om män tenderar att drabbas hårdare av influensa än kvinnor.
Denna frågeställning togs upp nu i veckan av @fragalunds3a1. Efter att Kristian
Luuk gått runt och frågat litet folk på byn om det stämmer att män blir sjukare
tar läkaren Henrik Widegren över, och han hänvisar just till Sues artikel. Han
infogar brasklappen att det finns ett jäv, då den är skriven av "en manlig
läkare i norra Kanada", men refererar sedan resultaten att män med influensa
blir inlagda på sjukhus oftare och har ökad dödlighet jämfört med kvinnor, och
att östrogen verkar "boosta immunförsvaret" mot influensavirus hos mushonor och
kvinnor. Hos kvinnor i menopaus försvinner den effekten, så en mans
immunförsvar är ungefär som "en gammal kvinnas". Sedan talar han också om
"sekundärvinst" med sjukdom, som handlar om sådant som att få ökad sympati.

Som jag visade på i inlägget den 23 december och ett uppföljningsinlägg [den 26
december](2017-12-26-boost.html) är åldersmönstret för incidens i sjukhusvård
för influensa motsatt det som kunde väntas om kvinnor vore bättre skyddade
mot influensa under fertil ålder och detta skydd sedan försvann. Män över
60 år sjukhusvårdas oftare för influensa än jämnåriga kvinnor, men i
åldersgrupperna mellan 20 och 40 år vårdas kvinnor oftare. En tendens till ökad
dödlighet bland män under influensautbrott verkar huvudsakligen bero på
interaktion med cirkulationssjukdom. Då symptomen vid influensa till stor del
orsakas av immunförsvarets reaktioner är kanske ett "boostat" immunförsvar inte
alltid det bästa. Kan det till och med vara så att de virushämmande effekterna
hos östrogen utvecklats som en anpassning för att dämpa de skadliga
överreaktioner hos immunförsvaret som infektionen annars tenderar att trigga
hos kvinnor i fertil ålder?

Temat har även berörts av @kronprinsessansvt, en annan SVT-produktion som nu
lagts ut på nytt. Det är en TV-serie baserad på @holst2003, som handlar om
Charlotte Ekeblad (Damgaard i romanen), spelad av Alexandra Rapaport, som blir
miljöminister i Sverige (Danmark i romanen). En dag, när hon befinner sig på
konferens i Köpenhamn, ringer hennes make och säger att det är något "viktigt",
vilket visar sig bestå i att han blivit förkyld. "Då är han dödssjuk", konstaterar
en kollega till ministern på konferensen. Det är dock inte värre än att
han orkar vara otrogen med Charlottes väninna, som kommit för att hjälpa till med
barnen.

I boken är dock förloppet litet mer komplicerat. Charlotte drabbas av influensa
när hon är på väg till en konferens. Hon vägrar avstå från konferensen och
genomför sin presentation om det gröna Danmark, men när åhörarna börjar
kritisera henne efteråt blir det för mycket, och hon svimmar av. Hon körs hem
och smittar sin make, som blir sjuk efter att hon åkt iväg på nästa konferens,
och sedan utvecklar sig händelserna som i TV-versionen.

Snart infaller också vecka 40, vilket är start för den officiella
influensasäsongen i Sverige, även om det brukar dröja ytterligare ett antal veckor
innan det blir någon signifikant aktivitet. Den gångna säsongen var, som jag
skrivit om exempelvis [den 22 februari](2018-02-22-1993.html) ovanlig på så vis
att det var en intensiv säsong, dominerad av influensa B, på samma sätt som
1992/93. Säsongen 1993/94 blev det sedan en tidig influensa A-topp, som inföll
klart före nyår (se @infrapp08 [s. 14] för jämförelse med övriga säsonger före
2009), vilket kanske hänger samman med att immuniteten mot cirkulerande
A-stammar var dålig, då det varit litet A föregående säsong. Återstår att se om
ett sådant mönster kommer att upprepa sig den kommande säsongen.

## Referenser

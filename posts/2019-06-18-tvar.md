---
tags: epidemiologi
title: På tvären
author: Karl Pettersson
lang: sv
---

I förra inlägget skrev jag om hur uppskattningar av andelen dödsfall i
exempelvis kranskärlssjukdom som kan förklaras av olika riskfaktorer
från Global burden of disease (GBD) också kan användas för att testa i
vilken mån förändringar i dödstal över tid kan hänföras till dessa
riskfaktorer. Tanken är att i den mån riskfaktorerna är avgörande för
variationer i dödlighet mellan befolkningar, kommer en viss relativ
ökning av andelen dödsfall som *inte* kan tillskrivas riskfaktorer,
$1-\paf$, att ge en motsvarande relativ minskning av dödstalen, $r$.

I princip är det ingen skillnad mellan att jämföra en befolkning
vid två tidpunkter, t.ex.\ Sverige 2017 jämfört med 1990, och att
jämföra två befolkningar vid en tidpunkt, t.ex.\ Sverige 2017
jämfört med USA 2017. För att testa om variationer i dödlighet i
en mängd befolkningar kan förklaras av riskfaktorerna går det att
köra regression av $\log(r)$ mot $\log(1-\paf)$. Koefficienten för
$\log(1-\paf)$ skulle då förväntas vara $-1$, och $y$-skärningen
skulle motsvara logaritmen av dödstalen i en befolkning där all
dödlighet relaterad till riskfaktorerna eliminerats.

Jag utförde en sådan regression för kranskärlssjukdom bland kvinnor
och män i åldersgruppen 50--69 år 2017, för de 195 länder som ingår i
GBD 2017, med data tillgängliga via @gbdresults. Koefficienterna för
$\log(1-\paf)$ hamnar också nära de förväntade, $-1{,}049$ för kvinnor
och $-0{,}775$ för män, men samtidigt lämnas mycket av variationen mellan
befolkningarna oförklarad. @Fig:ihd_2017_5069_gbdpaf_kv och
@fig:ihd_2017_5069_gbdpaf_m nedan visar observerade logaritmer av $1-\paf$
och dödstal i kranskärlssjukdom (ischemisk hjärtsjukdom) för
kvinnor och män i befolkningarna med koder enligt ISO\ 3166-2,
tillsammans med linjer för dödstal som förutsägs av den ovan beskrivna
regressionen. Diagrammen kan återskapas med Julia genom att klona
[bloggförrådet](https://github.com/klpn/static-dust.git) och köra
`./gbd17ihdplots.jl` i underkatalogen `postdata/2019-06-18-tvar`.

![Observerad och förutsedd kranskärlsdödlighet kvinnor 50--69 år 2017.](../images/ihd_2017_5069_gbdpaf_kv.svg){#fig:ihd_2017_5069_gbdpaf_kv}

![Observerad och förutsedd kranskärlsdödlighet män 50--69 år 2017.](../images/ihd_2017_5069_gbdpaf_m.svg){#fig:ihd_2017_5069_gbdpaf_m}

Det förekommer alltså både att befolkningar som ligger nära varandra i
dödstal varierar kraftigt när det gäller $\paf$ och omvänt.
Exempelvis skulle kvinnor i Bosnien-Hercegovina och Serbien förväntas
ha ca fyra gånger så höga dödstal som kvinnor i Bolivia, men de har
nästan samma dödstal. Kvinnor i Ukraina har elva gånger så höga dödstal
som kvinnor i Norge, men de ligger mycket nära varandra när det gäller
$\paf$. Liknande avvikelser bland män kan ses t.ex.\ vid jämförelse mellan
Serbien och Bangladesh eller mellan Nederländerna och Uzbekistan. Det som
kommit att kallas "den franska paradoxen" återspeglas i att Frankrike är
ett av de länder som hamnar långt under regressionslinjen.

Flera olika faktorer ligger sannolikt bakom den relativt svaga korrelationen.
Det finns förstås osäkerhet i uppskattningarna av både riskfaktornivåer
och dödstal. Många länder, speciellt låginkomstländer, har inte ens officiell
statistik över orsaksspecifik dödlighet, och även när sådan statistik finns
kan sättet att rapportera dödsorsaker variera, fast GBD i viss mån söker
korrigera för detta. Olika faktorer som inte inkluderas i GBD kan påverka
dödstal i olika befolkningar. Sjukvårdens kvalitet är en sådan faktor,
som kan förklara en del överdödlighet i framför allt låg- och
medelinkomstländer. Andra faktorer som inte förekommer i GBD 2017 (i alla fall
inte som riskfaktorer för kranskärlssjukdom) är genetiska faktorer,
psykosociala faktorer, näringstillgång under fosterstadiet och barndomen
och belastning av akuta och kroniska infektioner genom livet.
Utöver detta är det möjligt att olika riskfaktorer interagerar
med varandra på sätt som inte täcks av modelleringen i GBD 2017.

I tidigare inlägg, som [den 16 juli 2017](2017-07-16-paj.html), har
jag tagit upp hypoteser om hur effekter av infektioner kan vara
relevanta för cirkulationsdödligheten. @NBERw24716 anför infektioner
som förklaring till variationer i skillnader mellan kvinnors och mäns
medellivslängd över tid. Fram till början av 1900-talet hade kvinnor
knappast högre medellivslängd än män i många länder, t.ex.\ USA. I
rapporten argumenteras för att den relativt höga dödligheten bland
kvinnor i äldre tid varit relaterad till ökad börda av infektioner
före 25 års ålder, som även påverkat dödstalen senare i livet
genom att infektionerna lett till bestående skador på
t.ex.\ hjärtat. Vad den ökade belastningen av infektioner bland flickor och
unga kvinnor beror på är oklart, men författarna argumenterar mot att
den skulle förklaras av att flickor fått sämre tillgång till föda
eller vård. I varje fall stämmer det in på det mönster som ses för
sjukhusvård för infektioner som influensa i dagens Sverige, som jag
visat på t.ex.\ [den 26 december 2017](2017-12-26-boost.html).
Likaså stämmer hypotesen att det skulle ha påverkat dödligheten i
högre åldersgrupper genom effekter på cirkulationsorganen in på att
cirkulationsdödligheten i många länder började minska långt tidigare
bland kvinnor än bland män [@Ezzati2015].

## Referenser

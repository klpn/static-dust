---
tags: logik
title: Tappa formen
author: Karl Pettersson
---

I förra inlägget skrev jag om Solomon Fefermans idéer om logikens avgränsning
och refererade då till @sep-logical-constants, som ger en allmän översikt över
detta problemområde, som delvis bygger på artikelförfattarens avhandling
[@farlane00]. Frågeställningen i denna handlar om hur det skall förstås att
logiken är "formell", att den handlar om slutledningar som är giltiga "genom
sin form" -- en karakteristik som brukar ges till nybörjarstudenter i logik,
för att ge dem ett begrepp om vad som skiljer logiskt giltiga slutledningar
från "rimliga" slutledningar i allmänhet. MacFarlane gör tre olika
preciseringar av idén om logiken som formell:

1. Logiken ger normer för tänkande eller användning av begrepp (hävdanden,
   slutledningar, omdömen etc.) som sådant,
   oavsett vad det handlar om.
2. Logikens normer är okänsliga för olika individers identitet. Om en slutledning
   är logiskt giltig förblir den giltig även om de individer som förekommer i
   den byts ut.
3. Logiken abstraherar totalt bort innehållet i alla begrepp och tillför
   därför inte i sig någon kunskap om världen.

Enligt MacFarlane har idén att logiken är formell sina rötter i Kants filosofi: 
han tänkte sig att den är formell i alla tre bemärkelserna. Gottlob Frege är
den moderna symboliska logikens främste grundläggare. Han uppfattade logiken
som formell i den första bemärkelsen men inte i de två andra. En av hans idéer är
att matematiken kan härledas ur rent logiska principer: det innebär att de
logiska lagarna är kapabla att skilja mellan olika objekt (olika tal). Dessutom
har logiken sin egen begreppsapparat, som kan göras till föremål för resonemang
som tillför kunskap. De så kallade logiska positivisterna under
mellankrigstiden återgick emellertid till en uppfattning om logiken som formell
i den tredje bemärkelsen: de tenderade att betrakta logiska sanningar som något
som etablerats genom konvention, att vi bestämt oss för att använda vissa
uttryck på ett visst sätt. Denna uppfattning har i sin tur fallit i vanrykte
efter kritik från bl.a.\ Quine. Många moderna filosofer har antingen avvisat idén
om en skarp avgränsning av logiken eller tagit fasta på bemärkelsen 2, som de
tänkt sig kan ges en matematiskt precis formulering i termer av
invarians under permutationer som kriterium för att höra hemma i logiken,
som jag diskuterade i förra inlägget.

MacFarlane gör en generalisering av detta kriterium och argumenterar för att
det inte är så lätt att separera från de äldre idéerna. Han definierar
kriteriet med hjälp av typteori. I den enklaste versionen, som är anpassad för
vanlig predikatlogik, finns två grundläggande typer, objekt eller individer
$\mathrm{O}$, och sanningsvärden $\mathrm{V}$, i vilken ingår $\text{Sant}$ och
$\text{Falskt}$. Utifrån dessa kan komplexa typer definieras. De grundläggande
definitionerna görs på det MacFarlane kallar den "presemantiska" nivån, där vi
ägnar oss åt semantiska värden, utan att koppla dem till språkliga uttryck.
Exempelvis är predikat, på denna nivå, av typen
$\mathrm{O}\rightarrow\mathrm{V}$: de är funktioner som tar en individ och ger
ett sanningsvärde. På detta sätt kan predikatet "född 1973" uppfattas som en
funktion $f$, som ger $\text{Sant}$ för individer födda 1973 och
$\text{Falskt}$ för alla andra. En permutation $\sigma$ på $\mathrm{O}$ innebär
att individerna "byter plats" med varandra, som beskrevs i förra inlägget.
Denna ger för varje typ $Z$ upphov till en *transformation* $\sigma^Z$. För
$Z=\mathrm{O}$ är den permutationen själv: $\sigma^Z(w)=\sigma(w)$ för alla
individer $w$. Sanningsvärdena lämnas i fred: för $Z=\mathrm{O}$ gäller
$\sigma^Z(w)=w$ om $w$ är $\text{Sant}$ eller $\text{Falskt}$. För en komplex
typ $Z=X\rightarrow Y$ gäller för alla $w$ i $Z$: $\sigma^Z(w)=\sigma^Y\circ
w\circ(\sigma^X)^{-1}$.

För ett enkelt exempel på hur det fungerar, låt Hanna och Tage vara två
individer, födda 1973 och 1928, och låt $\sigma$ vara en permutation där de
byter plats med varandra, som i exemplet i förra inlägget. I så fall gäller
$f(\text{Hanna})=\text{Sant}$, men samtidigt
$f\circ\sigma^{-1}(\text{Hanna})=f(\text{Tage})$, vilket ger $\text{Falskt}$.
Alltså ger $f$ och $f\circ\sigma^{-1}$ olika värden för samma argument, och vi
har därmed ett motexempel mot att $f$ skulle vara invariant under alla
permutationer, vilket i sin tur -- enligt invarianskriteriet -- innebär att $f$
inte är logisk. De värden som brukar betraktas som logiska i vanlig logik, som
sanningsfunktioner och kvantifikatorer, faller däremot ut som invarianta.
MacFarlane visar hur dessa semantiska värden kan kopplas till språkliga
uttryck, för att definiera vad som skall räknas som logiska konstanter.

Så långt verkar kriteriet klart och precist. Men MacFarlane menar att när det
stavas ut i typer som han gjort kan det ligga nära till hands att vi frågar oss
varför vi bara skall bry oss om permutationer på individtypen och inte på
t.ex.\ sanningsvärdena. Det kan verka självklart när det gäller vanlig logik
med bara två sanningsvärden, men det är kanske inte så självklart om vi vill
använda samma teoretiska ramverk för flervärdig logik med flera sanningsvärden
eller modallogik. MacFarlane utarbetar ett ändrat kriterium, som dels medger
fler grundläggande typer än $\mathrm{O}$ och $\mathrm{V}$, dels tillåter
permutation på alla grundläggande typer men bara kräver invarians under sådana
permutationer som bevarar den "intrinsikala strukturen" på en typ. Men vad
menas med "intrinsikal struktur"? Enligt MacFarlane är det den struktur som
behövs för att vi skall redogöra för hur språkliga satser kan hävdas och förekomma i
slutledningar, vilket han kallar "postsemantik".

Om vi inte skiljde mellan $\text{Sant}$ och $\text{Falskt}$ skulle vi inte
kunna förklara hur vissa satser, men inte andra, kan hävdas eller sägas följa
ur andra satser utan lögnaktighet. Därför hör de till den intrinsikala
strukturen, och permutationer på dem utgör inga motexempel mot t.ex.\
sanningsfunktioner som logiska. Inom så kallad modallogik används operatorer av
typen $\Box(p)$. De tolkas som att ett påstående $p$ är "nödvändigt sant",
vilket i den sorts semantik som normalt används innebär att $p$ är sant i alla
tillgängliga möjliga världar. Någon struktur på de möjliga världarna är dock
inte nödvändig för postsemantiken enligt MacFarlane. Nödvändighetsoperatorer
som använder en sådan struktur (alla meningsfulla operatorer utom den i
systemet S5 där *alla* världar alltid är tillgängliga) är därmed känsliga för
permutationer som inte hotar den intrinsikala strukturen, och därför faller de
utanför logiken.

Slutsatsen av allt detta är att invarianskriteriet, som utlovade en matematiskt
precis avgränsning av logiken till skillnad från de äldre och dunklare idéerna,
förutsätter en uppfattning om vad som skall räknas till normer för tänkandet
som sådant, den första preciseringen av formalitet: utan en sådan går det inte
att avgöra för vilka permutationer som invariansen är relevant. Som @feferman99
hävdar är det kanske också till stor del en sådan uppfattning om logiken som
gör det intressant att ställa sig frågan vad som hör till den, då det kan bidra
till fördjupad förståelse av hur vårt tänkande fungerar. Vi som intresserar oss
för t.ex.\ deontisk logik (som handlar om relationer mellan normutsagor med
"bör" och "får" och ofta studeras med modallogiska system) kommer inte att
sluta med det för att den visar sig falla utanför logiken enligt ett kriterium
som det nämnda, men vi kanske får medge att den inte befattar sig med regler
för tänkande på den mest grundläggande nivån.

##Referenser

---
tags: epidemiologi
title: Hög prioritet
author: Karl Pettersson
lang: sv
---

Socialstyrelsen har nu i veckan släppt statistik över dödsorsaker i
Sverige under första halvåret 2020 [@sosdor2020h1pr]. Den totala
dödligheten hade ökat jämfört med motsvarande period de närmaste
föregående åren, till 2017 års nivå för kvinnor och 2013 års nivå till
män. Huvudorsaken till det är COVID-19, som tilldelats ICD-10 U07,
vilket blivit underliggande dödsorsak för 2565 kvinnor och 2987 män.
Självmord tycks inte ha ökat, som en del säkert befarat, även om det
påpekas att det kan finnas viss eftersläpning i rapporteringen.

[Den 8 juli](2020-07-08-under.html) skrev jag om hur dödligheten i
COVID-19 kunde tänkas inverka på andra dödsorsaker. Det är tydligt att
många som dött efter att ha fått COVID-19 haft andra allvarliga
sjukdomar, speciellt sjukdomar i cirkulationsorganen. Samtidigt har
COVID-19 haft hög prioritet när det gäller att välja underliggande
dödsorsak: antalet med koden U07.1 (COVID-19 med virus påvisat) som
underliggande dödsorsak är 5179, vilket inte är långt ifrån det totala
antalet personer som dött fram till 30 juni inom 30 dagar efter
bekräftad COVID-19, som är 5483. Det är också 373 som fått U07.2,
COVID-19 där virus inte påvisats, som dödsorsak. En möjlighet skulle
då vara att COVID-19 medfört en artificiell minskning av vissa andra
dödsorsaker, som hjärtsjukdomar.

I augusti blev det viss uppmärksamhet kring en rapport från Region
Östergötland, om 122 personer som dött med COVID-19 på särskilda
boenden eller i hemmet i regionen [@Andersson200806]. COVID-19
bedömdes, utifrån granskning av journaler, vara "den helt dominerande
dödsorsaken" hos 15 procent, och "bidragande" dödsorsak hos 70
procent, samtidigt som 15 procent bedömdes ha annan dödsorak.
Terminologin och metoden i rapporten är inte helt klar: det talas även
om att COVID-19 var "den direkta dödsorsaken" i den förstnämnda
gruppen. "Direkt dödsorsak" låter närmast motsatt underliggande
dödsorsak, men jag får ändå intrycket att de menar att det är det
tillstånd som varit den mest betydelsefulla orsaken till dödsfallet, i
någon mening, och troligen borde ha rapporterats som underliggande
dödsorsak. De 122 personerna utgjorde 51 procent av alla som dött med
COVID-19 när rapporten färdigställdes. Denna andel dödsfall som
inträffat i boendet verkar överensstämma med mönstret för Sverige som
helhet: enligt dödsorsaksintyg inkomna till 16 november har 6274 fått
COVID-19 som underliggande dödsorsak, och av dessa har 49 procent dött på
sjukhus, 45 procent i särskilt boende och 4 procent i ordinärt boende.
Dessutom hade 49 procent av samtliga döda behandlats för "hjärt- och
kärlsjukdom" (kranskärlssjukdom, slaganfall, hjärtsvikt eller
ateroskleros) sedan 2015. De som dött på sjukhus ingår alltså inte i
den östgötska studien, men det verkar troligt att COVID-19 oftare
varit entydig dominerande dödsorsak i denna grupp.^[**2020-12-28**:
Det har även gjorts en granskning av dödsfall på sjukhus i Östergötland
[@Andersson200822]. För 98 dödsfall på vårdavdelning bedömdes
COVID-19 vara "dominerande" dödsorsak hos 26 procent och "bidragande"
orsak hos 60 procent, och för 25 dödsfall på IVA var dessa andelar
72 och 12 procent.]

Det är dock svårt att se att dödsfallen i COVID-19 signifikant
påverkat trenderna för vanligt förekommande samsjuklighet. Dödstalen i
cirkulationssjukdom var lägre första halvåret 2020 jämfört med
motsvarande period tidigare år, men dessa dödstal har varit
nedåtågende i decennier, och det går inte att urskilja någon
accelererad nedgång i år. Möjligen kan ett sådant mönster framträda
tydligare andra halvåret. I den mån de personer som dött av COVID-19
annars skulle ha dött av andra sjukdomar senare under året tar det tid
för ett sådant mönster att framträda tydligt, som jag skrev om [den 29
augusti](2020-08-29-folk.html). Däremot är det klart att om antalet
med COVID-19 som underliggande dödsorsak minskats exempelvis 50
procent hade andra orsaker gått upp, vilket stämmer med mönstret för
sådant som kranskärlssjukdom under svåra säsongsinfluensor, som jag
skrev om [den 20 januari 2011](http://diversepedanteri.blogspot.com
/2011/01/treklover.html).

@Fig:se_cirk_cov_tum_prop_2020h1 och @fig:se_cirk_cov_tum_rate_2020h1
nedan visar andel dödsfall och dödstal i relation till ålder, med
åldersintervallen 0, 1–4, 5–9...90–94 och 95– år, i tumörer (ICD-10
C00-D48), COVID-19 (U07) och cirkulation (I00–I99+F01) bland kvinnor
och män i Sverige under första halvåret 2020, baserat på data i tabell
4A i @sosdor2020h1 och data över 2019 års medelfolkmängd från @scbmf.
Diagrammen kan återskapas med Julia genom att klona
[bloggförrådet](https://github.com/klpn/static-dust.git) och köra
`./se_cirk_cov_tum_2020h1.jl` i underkatalogen
`postdata/2020-11-21-prio`.

![Andel dödsfall för olika dödsorsaksgrupper Sverige första
halvåret 2020.](../images/se_cirk_cov_tum_prop_2020h1.svg){#fig:se_cirk_cov_tum_prop_2020h1 width=100%}

![Dödstal för olika dödsorsaksgrupper Sverige första
halvåret 2020.](../images/se_cirk_cov_tum_rate_2020h1.svg){#fig:se_cirk_cov_tum_rate_2020h1 width=100%}

Dödstalen i COVID-19 ökar alltså exponentiellt med åldern på ett sätt
som liknar mönstret för cirkulationssjukdom. Det relativa avståndet
mellan mäns och kvinnors dödstal verkar också ganska likartat, och
dödstalen bland män i COVID-19 tangerar dödstalen i cirkulationssjukdom
bland kvinnor i åldersgrupperna mellan 45 och 74 år.

## Referenser

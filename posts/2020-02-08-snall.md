---
tags: epidemiologi
title: Ovanligt snäll
author: Karl Pettersson
lang: sv
---

[Den 18 januari](2020-01-18-vader.html) skrev jag om hur den milda
vintern (om "vinter" alls är ordet) kan ha bromsat spridningen av
influensa i Sverige denna säsong. I dag har SVT en intervju med Mia
Brytting från Folkhälsomyndigheten, som också är inne på att vädret
bidragit till att årets influensa ökat långsamt, men att det
ännu inte går att säga hur intensiv säsongen blir, och att toppen
troligen kommer i slutet av februari eller början av
mars [@Nordlund200208]. Det refereras till den senaste
influensarapporten, som redovisar 465 laboratorieverifierade fall
vecka 5, vilket är mindre än hälften av fallen samma vecka både
2019 och 2018 [@infrapp0520]. Samtidigt är fallen på uppåtgående,
och det talas i SVT-artikeln om en ökning av framför allt influensa B,
"som inte cirkulerat i någon större omfattning de senaste åren".

Det sista stämmer inte riktigt: säsongen 2017/18 dominerades av
influensa B, och den slog rekord ifråga om antalet labbfall totalt.
Men för influensa B finns två olika parallellt cirkulerande linjer,
Yamagata och Victoria, som skiljer sig åt antigent (men inte lika
mycket som de olika subtyperna av influensa A). Säsongen 2017/18
tillhörde nästan alla influensa B-fall Yamagatalinjen, fast denna
säsong har samtliga linjetypade B-fall tvärtom tillhört
Victorialinjen.

Som säsongen utvecklats hittills utmärker den sig också genom den låga
åldern på labbfallen. Medianåldern är 53 år bland influensa A-fallen
och 25 år bland influensa B-fallen. Generellt är det så att influensa
B drabbar barn och unga relativt sett oftare än influensa A, vilket
brukar förklaras med att den inte förändras lika snabbt som influensa
A, och att det inte blir pandemier med nya subtyper, så att
medelålders och äldre i större utsträckning har nytta av korsimmunitet
från stammar de drabbats av tidigare i livet. Samtidigt är personer
med labbverifierad influensa B ofta inte så unga. @Fig:infb_sv_1019
visar medianålder för labbverifierad influensa B i Sverige
i relation till andelen linjetypade fall som tillhör Victorialinjen
från 2010/11 till 2019/20 baserat på information i @infrapp0520 och
tidigare publicerade årsrapporter över influensasäsongerna, tillgängliga
via @fhmpubl. För säsongen 2019/20 gäller värdena till och med vecka 5,
och för tidigare säsonger gäller de säsongerna som helhet. Bubblornas
storlek anger andelen prover positiva för influensa B under de
aktuella säsongerna (som varierar mellan 0,1 procent säsongen 2018/19
och 15 procent säsongen 2017/18. Diagrammet kan återskapas med Julia
genom att klona [bloggförrådet](https://github.com/klpn/static-dust.git)
och köra `./infb_sv_1019.jl` i underkatalogen `postdata/2020-02-08-snall`.

![Laboratorieverifierad influensa B i Sverige 2010/11–2019/20.](../images/infb_sv_1019.svg){#fig:infb_sv_1019}

Det verkar, för denna tidsperiod, finnas en tydlig negativ korrelation
mellan andelen fall som tillhör Vicorialinjen och åldern hos fallen.
Samtidigt har det varit få säsonger sedan 2011 som haft ett stort
antal Victoriafall. Troligen är flockimmuniteten mot denna linje dålig
bland barn och ungdomar. Mönstret med en lägre ålder bland
Victoriafall än Yamagatafall har också visats i andra länder under
2010-talet @Skowronski2017 visar på ett sådant mönster för Kanada. Av
tabellerna i artikelns supplement framgår t.ex.\ att det för
säsongerna 2010/11 till 2015/16 var 22 procent av Victoriafallen, men
bara 4 procent av Yamagatafallen, som tillhörde åldersgruppen 20–29 år,
alltså kohorter centrerade kring slutet av 1980-talet. Kanske har det
att göra med exponering för olika stammar tidigt i livet ("priming").
Det kan vara så att t.ex.\ svenskar födda från mitten av 1980-talet i
stor utsträckning först utsatts för virus av Yamagatalinjen, samtidigt
som äldre utsatts för B-virus som ligger närmare Victorialinjen. De
båda linjerna har fått sina namn efter virusstammar från slutet av
1980-talet, men det verkar som de divergerade redan på 1970-talet. Har
virus av Victoralinjen även mer antigena egenskaper gemensamma med
virus som cirkulerade innan dess, vilket skulle kunna förklara lägre
mottaglighet bland personer över 50 år?

[Den 22 februari 2018](2018-02-22-1993.html)
jämförde jag den säsongen med den 1992/93, då det också var B/Yamagata
som dominerade och jag själv fick se hur klassrummen i skolan där jag
gick snabbt tömdes i mitten av februari. Men nu blev alltså det stora
antalet labbfall 2018 mer koncentererat till de äldre, som en typisk
säsong med A(H3N2), och kanske blir denna säsong mer lik den 1992/93
när det gäller åldersfördelningen bland fallen. De första veckorna
februari 1993 var för övrigt också milda i stora delar av Sverige,
t.ex.\ i Uppsalatrakten [@smhi_uppsalatemp], men det hindrade alltså
inte spridningen när den väl kommit igång.

I varje fall har vi hittills inte sett mycket av den australiensiska A(H3N2).
[Den 15 juli förra året](2019-07-15-australiensa.html) diskuterade jag
denna och refererade samtidigt till @mackay190620, som varnar för
tvärsäkra extrapoleringar från södra halvklotets influensasäsong till
norra halvklotets. Inte heller USA har haft mycket A(H3N2) under säsongen,
men de har däremot haft en hel B/Victoria relativt tidigt under hösten,
också med koncentration till låga åldersgrupper [@cdcviragesurv].

## Referenser

---
tags: epidemiologi
title: Grovt institut
author: Karl Pettersson
lang: sv
---

I förra veckan publicerades en ny IHME-koordinerad Global Burden of
Disease-studie om hälsoeffekter av alkohol, uppdelade på mängd alkohol,
geografi, ålder och kön [@gbd2020alc]. Studien bygger på modellering av
förlorad levnadsår justerade för nedsatt funktion (DALY) utifrån
tidigare publicerade studier av hur alkoholen påverkar olika
hälsoutfall kombinerat med GBD-modellering av hur vanliga dessa utfall
är för kvinnor och män i olika åldersgrupper i olika delar av världen.
Utifrån detta har de modellerat "theoretical minimum risk exposure
level" (TMREL), som är den konsumtionsnivå där hälsoriskerna är
lägst, och "non-drinker equivalence" (NDE), den nivå där riskerna
är samma som för folk i motsvarande population som inte dricker. Det
senare måttet kan vara av intresse om TMREL>0, vilket gäller för en
del åldersgrupper i olika delar av världen, då modelleringen
inkluderar studier där vissa nivåer av alkoholkonsumtion korrelerar
med lägre sjuklighet eller dödlighet av kärlrelaterade orsaker, som
kranskärlssjukdom, slaganfall och typ 2-diabetes. Med stigande ålder
ökar dessa tillstånd relativt negativa hälsoutfall där alkoholen medför
ökad risk, som skador, vilket gör att både TMREL och NDE tenderar att
vara högre bland äldre än bland yngre.

Det har riktats en del kritik mot studien, och inte minst hur dess
resultat presenterats i pressrelease och media [@angus20220715]. När
TMREL=0 i åldersgrupper under 40 har det framställts som att alkohol
är mycket farligare för yngre än för äldre, och att unga inte borde
dricka alls. Men hälsoeffekter är förstås inte det enda som spelar
roll för folks val att dricka eller inte, och studien ger ingen
vägledning när det gäller att bedöma *absolut* riskökning vid olika
nivåer av konsumtion för personer i en viss ålder. Som Angus påtalar ökar
också mortalitet i alkoholrelaterade orsaker kraftigt med stigande
ålder, även om ökningen inte är lika brant som för t.ex.\ kranskärlssjukdom.
Dessutom har de skyddande effekterna av alkohol, som setts i olika
observationsstudier, kraftigt ifrågasatts. Om de effekterna inte
existerar, eller om konsumtionsnivåerna där de skulle existera
överskrids, innebär det att en viss nivå av alkoholkonsumtion innebär
mycket större nettorisk för dåliga hälsoutfall för äldre än för
yngre.

Ett framträdande resultat i studien är att TMREL och NDE kan variera
en hel del mellan olika regioner, även för samma kön och ålder. Män
i Östeuropa ≥80 år har högst TMREL av alla grupper i studien, med 1,9
standardglas (1 standardglas är 10 gram alkohol) per dag. För motsvarade
grupp kvinnor är TMREL 1,7 glas, men för kvinnor och män ≥80 år i
Västeuropa bara 0,6 och 0,7 glas. Detta beror, på samma sätt som ökande
TMREL med stigande ålder, på högre bakgrundsrisk i Östeuropa för
kranskärlssjukdom och slaganfall relativt utfall där alkoholen antas ha
enbart skadliga effekter. För att en sådan modellering skall kunna
göras på vettigt sätt krävs tillförlitliga region- och åldersspecifika data
både över bakgrundsrisker för olika utfall och hur dessa påverkas av alkohol.

Som jag skrivit om, t.ex.\ i förra inlägget här, är det svårt att jämföra
statistik över dödsorsaker mellan olika länder och tidsperioder, speciellt
i hög ålder. @Fig:circall_e0_f_1419 och @fig:circall_e0_m_1419 visar
förväntad livslängd vid födseln i relation till andelen cirkulationsdödsfall
bland kvinnor och män perioden 2014–19, för länder med dessa uppgifter
tillgängliga via @whomort och @hmd.^[Figurerna kan
återskapas med Julia genom att klona
[bloggförrådet](https://github.com/klpn/static-dust.git) och köra
`circall_e0_1419.jl` i underkatalogen `postdata/2022-07-18-grov`.]

![Andel döda cirkulationsorgan vs livslängd kvinnor 2014–19.](../../images/circall_e0_f_1419.svg){#fig:circall_e0_f_1419 width=100%}

![Andel döda cirkulationsorgan vs livslängd män 2014–19.](../../images/circall_e0_m_1419.svg){#fig:circall_e0_m_1419 width=100%}

Det framträder ett par ganska tydliga kluster: ett med hög andel
cirkulationsdödsfall (ofta ca 50–60 procent bland kvinnor) och ett med
relativt låg andel (ofta ca 30 procent). Länderna i det förra klustret
tenderar att ligga i Östeuropa och har ofta kortare livslängd än
länderna i det senare, men inte alltid (Estland har t.ex.\ längre
livslängd bland kvinnor än USA och Skottland). Det finns inget enkelt
samband mellan livslängd och andel cirkulationsdödsfall inom klustren.
För mortalitet i de flesta låg- och medelinkomstländer, liksom för
hälsoutfall utöver mortalitet (som ingår i DALY), är tillgängliga data
än mer bristfälliga.

När det gäller Östeuropa, och specifikt Ryssland, har perioder med
ökad alkoholkonsumtion ofta åtföljts av ökad total och
cirkulationsrelaterad dödlighet, t.ex.\ efter Sovjetunionens
sammanbrott. @Leon2010 kunde inte hitta något samband mellan hög
alkoholkonsumtion och dödlighet i hjärtinfarkt i Ryssland, däremot ett
positivt samband med dödlighet i andra typer av kranskärlssjukdom.
Även hos @Wood2018 har alkoholkonsumtion negativt samband med icke
dödlig hjärtinfarkt men positivt samband med dödlighet i annan
kranskärlssjukdom. Samtidigt har @Timonin2021 visat på att mönstret
för kranskärlsdödlighet skiljer sig mellan Ryssland och andra länder
på så sätt att hjärtinfarkt står för en lägre andel av dessa dödsfall i
Ryssland (12 procent 2005–17 jämfört med t.ex.\ 63 procent i Norge
2005–16). Vad jag kan se har GBD-modelleringen inte tagit någon hänsyn
till sådana faktorer, trots att det är tydligt att de kan vara
relevanta för TMREL i regioner som Östeuropa.

## Referenser

---
tags: epidemiologi
title: Snuvad vetenskap
author: Karl Pettersson
lang: sv
---

För ett par veckor sedan publicerade BMJ (i sitt decembernummer, som brukar
innehålla halvseriösa artiklar) en artikel om vetenskapen bakom manlig
influensa @sue2017. Den behandlar frågan huruvida män drabbas av värre symptom
vid influensa eller om de överdriver; författaren säger sig vara trött på
anklagelser om det senare. Hans slutsats är att det finns viss evidens för att
män drabbas värre. Han hänvisar till djurstudier, som visar på starkare
immunsvar bland honor och till studier som uppges visa på högre
influensarelaterad dödlighet bland män i USA [@quandelacy2013] och på högre
incidens i sjukhusvård för influensa bland män i Hongkong, jämfört med kvinnor
i motsvarande ålder [@wang2015]. En hypotes som diskuteras är att effekter av
könshormoner på immunförsvaret skulle kunna förklara dessa mönster.

Artikeln har fått en del uppmärksamhet i media världen över, även i Sverige
(googla på Kyle Sue under perioden 11--17 december 2017). Dock har slutsatserna
också ifrågasatts på vissa håll. I ett reportage av @scutti2017 uttalar sig
forskaren Sabra L.\ Klein, som påpekar att det för det första finns en
interaktion mellan ålder och könsskillnader i risken att hamna på sjukhus med
influensa. Bland barn vårdas pojkar oftare än flickor och bland personer över
65 år vårdas män oftare än kvinnor, men under reproduktiva åldrar tenderar
kvinnor att drabbas värre av influensa än män, vilket Klein tillskriver
effekter av graviditet tillsammans med ökat inflammatoriskt svar. Dessutom,
säger hon, kan det vara så att män i vissa länder oftare får sjukhusvård
därför att de värderas högre än kvinnor.

Jo, [den 16 januari 2016](http://klpn.se/2016/01/16/missforstadda-hormoner/)
skrev jag om hur en studie av just denna Klein (som @sue2017 också hänvisar
till), som visat på att östrogen motverkar replikering av influensavirus bland
kvinnor, av media världen över tolkats som att den skulle visa att män drabbas
hårdare av kvinnor, samtidigt som Klein själv protesterade mot denna tolkning.
Studien handlade inte primärt om könsskillnader, och i introduktionsavsnittet
ges exempel på det som Klein framhöll nu: att kvinnor tenderar att drabbas
värre än män i yngre åldersgrupper.

Finns det ytterligare problem med de tolkning av studier på dödlighet och
sjukhusvård som görs av @sue2017? @quandelacy2013 handlar om överdödlighet
under influensaperioder i USA uppdelad på underliggande dödsorsak. Sett till
alla dödsorsaker finns en signifikant överdödlighet bland män i åldersgrupperna
50--64 (2,92/100\ 000; 95-procentigt konfidensintervall 0,69--5,14) och 65--74
år (6,46; 0,04--12,91). Det verkar dock som denna till stor del kan förklaras
av dödsorsaker där influensa kan vara en förvärrande faktor samtidigt som män
oberoende av detta har högre åldersspecifika dödstal än kvinnor, som
kranskärlssjukdom och andra sjukdomar i cirkulationsorganen. I åldersgruppen
18--49 år finns ingen signifikant överdödlighet för alla orsaker (0,27;
−0,46--0,98), men däremot för cirkulationssjukdom (0,21; 0,02--0,42). Det finns
ingen signifikant överdödlighet i den äldsta åldersgruppen, 75-- år, men det
kan möjligen bero på att det saknas åldersjustering inom denna åldersgrupp och
att kvinnorna i genomsnitt är äldre.

När det gäller @wang2015 är det svårt att dra några slutsatser om
könsskillnader, oavsett om det är så att kvinnor i Hongkong systematiskt får
sämre vård än män. Studien redovisar könskvoter för sjukhusvård för olika
subtyper av influensa i olika åldersgrupper, men alla 95-procentiga
konfidensintervall som redovisas överlappar 1. I åldersgruppen 18--39 år är
A(H1N1)pdm09 dominerande subtyp, och här är kvoten mellan männens och
kvinnornas incidens i sjukhusvård för influensa 0,9, med konfidensintervall
0,5--1,2. Det motsäger i varje fall inte att kvinnor i denna
åldersgrupp drabbas hårdare.

Hur ser köns- och åldersmönstret för sjukhusvård när det gäller influensa och
relaterade infektioner ut i Sverige? Data finns tillgängliga via @sossltv.
Nedanstående diagram visar genomsnittlig incidens (antalet patienter i relation
till folkmängden) över alla tillgängliga år från 2009, då A(H1N1)pdm09 dök upp,
för influensa och lunginflammation (ICD-10 J09--J18). Diagrammet kan återskapas
(om Julia och AWK, för transformering av datafilen från @sossltv, finns
installerade) genom att [bifogad ZIP](../postdata/2017-12-23-man.zip) packas
upp och `include("influi0916.jl")` körs inifrån Julia.

![Genomsnittligt antal patienter i relation till folkmängden för influensa och
lunginflammation i Sverige åren 2009--16. Kod och data tillgängliga i
[ZIP](../postdata/2017-12-23-man.zip).](../images/Sv0916InfluiiSjukh.svg)

Incidensen är starkt relaterad till ålder. Den är lägst i åldersgruppen
10--14 år och ökar snabbt efter 50-årsåldern. Män har högre incidens än kvinnor
i åldersgrupperna över 60 år, och skillnaden tilltar med stigande ålder. I
yngre åldersgrupper ses inget sådant mönster: tvärtom verkar kvinnor mellan 20
och 40 år ha något högre incidens i motsvarande åldersgrupper, vilket alltså
stämmer överens med Kleins observationer. Hur ofta innehåller mem med "man
flu", "mansförkylning" och liknande män över 65 år?

## Referenser

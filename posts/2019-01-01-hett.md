---
tags:
- datavetenskap
- epidemiologi
title: Hett nytt år
author: Karl Pettersson
lang: sv
---

Under de sista dagarna av 2018 har media rapporterat om uppbyggnaden av det nya
5G-nätverket, som skall "revolutionera vårt samhälle" och "kan" leda till en
"ny industriell revolution" [@nylander181230]. Jag fortsätter att ställa mig
undrande utifrån den fråga jag diskuterade [den 10 december
2017](2017-12-10-ada.html), och [den 30 april](2018-04-30-rost.html) och [26
juni](2018-06-26-drme.html) förra året: kommer vi att lyckas utveckla mjukvara
som utnyttjar hårdvarans utökade kapacitet på ett vettigt sätt?  Kommer
exempelvis de snabba näten i förening med AI hjälpa oss att hitta hållbara
alternativ till de klimatfördärvande och (när det gäller lätt tillgängliga
källor) sinande fossilbränslen tekniken själv i dagsläget är beroende av?^[Ökad
användning av Bitcoin och andra blockkedjor med proof-of-work bådar inte gott
ur hållbarhetssynpunkt.] Så kan det bli, men många har uttryckt bekymmer över
hur fördelarna med snabbare hårdvara äts upp av klumpig, illa skriven mjukvara;
@prokopov180917 är ett av de senaste intressanta exemplen på detta jag sett.

Det som i nuläget lyfts fram som möjligheter när det gäller 5G-nätet av
@nylander181230 är "mobiltelefoner som håller koll på vår hälsa och
självkörande bilar". Ännu mera av *Internet of things*, eller *Internet of
shit*, som är namnet på ett Twitterkonto som lyfter fram exempel på denna
utveckling. En post handlar om hur det tagit tusentals år att få ned arbetet
som krävs för att skapa artificiellt ljus så mycket att denna teknik blivit
tillgänglig för alla och 10 år att göra så att det krävs några megawatt
serverkraft för att tända en lampa från soffan [@iostw181228]. Ett annan post
handlar om smarta febertermometrar som, via en mobilapp, kan göra ett folk får
riktad reklam för desinfektionsprodukter, om de bor i ett område där många för
tillfället har feber [@iostw181024].

När det gäller övervakning av influensa spekulerade jag i några inlägg under
förra året litet kring hur denna vinters influensasäsong skulle te sig. Förra
vinterns säsong var speciell på så sätt att den dominerades av influensa B och
inte influensa A. Säsongen innan dess dominerades av A(H3N2). Med hänsyn till
detta gissade jag [den 17 juni](2018-06-17-extra.html) på att det skulle bli en
säsong dominerad av den andra cirkulerande A-subtypen, alltså A(H1N1)pdm09.
[Den 14 september](2018-09-14-minister.html) undrade jag om det också skulle
bli en tidig A-topp, kanske före nyår, på samma sätt som det blev i slutet av
1993, då säsongen dessförinnan också dominerats av B.

Nu finns i alla fall vissa data för denna säsongs faktiska utveckling
tillgängliga. Enligt den senaste veckorapporten, för vecka 50, dominerar
influensa A (429 labbrapporterade A och 18 B kumulativt under säsongen)
[@infrapp5018]. Bland de A-fall som subtypats har de flesta också varit
A(H1N1)pdm09, både i Sverige, övriga Norden, övriga Europa, USA och Kanada. När
det gäller antalet labbrapporterade fall överlappar kurvan för de senaste
veckorna upp till vecka 50 förra säsongens kurva ganska väl, och då blev det
topp i februari. Rapporterna gör uppehåll över jul och nyår, men Webbsök över
influensarelaterade sökningar hos 1177 Vårdguiden har uppdaterats för vecka 52
[@infwebbsok1819]. Här har det skett en ökning vecka 52, så att kurvan tangerar
samma vecka 2016/17, då den säsongen toppade. Jag tvivlar dock på att vecka 52
blir även denna säsongs toppvecka. År 2016 hade ökningen bromsats vecka 52,
samtidigt som den accelererade 2018 (liksom 2017).  Sedan var det som sagt
A(H3N2) som dominerade 2016/17. A(H1N1)pdm09 brukar drabba yngre mer, och kan
öka mer när folk återgår till arbete och skola efter nyår. Med hänsyn till
detta skulle jag i stället gissa att vi får en topp i februari, eller mot
slutet av januari.

## Referenser

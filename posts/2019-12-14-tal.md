---
tags: epidemiologi
title: Tal om tal
author: Karl Pettersson
lang: sv
---

[Den 11 januari 2018](2018-01-11-bildat.html) skrev jag om @frans2017,
en bra bok som går ut på att hjälpa folk att genomskåda sådant som
vilseledande information om vetenskapliga resultat i media. En annan
bok som berör delvis överlappande ämnen är @Kernighan2018.
Författaren, Brian W. Kernighan, är sedan länge välkänd inom
IT-kretsar. Han var delaktig i utvecklingen av Unix och relaterade
verktyg vid Bell Labs från 1970-talet och framåt, och är "K" dels i
boken *The C progamming language* (K&R), skriven tillsammans med
Dennis Ritchie, dels i programspråket/verktyget awk, som skapades 1977
och fortfarande är ett av de mest effektiva verktygen för att rensa,
strukturera och även utföra enkla analyser av dataset i textformat,
som jag exemplifierade [den 12 oktober](2019-10-12-tomma.html). Det
framgår av tryckortssidan i Kernighans nya bok att han
fortfarande typsätter med hjälp av groff (öppen implementering av
troff, ett annat Unixprogram från 1970-talet).

Boken är som helhet enkel och koncis (som awk). Trots överlappningarna
skiljer den sig från Frans bok genom att den inte fokuserar så mycket
på vad vetenskap är utan, som titeln antyder, mer handlar om att
utveckla ett sinne för vad som är rimligt när det gäller siffror, för
att kunna avgöra när det finns behov att granska vad som ligger bakom
påståenden om numeriska kvantiteter, som ofta förekommer i
traditionella nyhetskanaler, böcker, sociala medier etc. Det är
t.ex.\ användbart att ha ungefärlig kunskap om enkla numeriska fakta, som
länders befolkning och medellivslängd, förhållandet mellan olika
måttsystem och tumregler som 72-regeln för exponentiell tillväxt och
Littles lag, som kan användas för att relatera t.ex.\ folkmängden och
medellivslängden till antalet personer som genomgår en viss fas i
livet (även om det förstås är en approximation, på grund av
förändringar i födelse- och dödstal och in- och utvandring).

Kernighans bok innehåller en hel del slående exempel på
felaktig användning av siffor. Någon kommentator i klimatfrågan
tänker sig att eftersom 1\ °F motsvarar 33,8\ °C, skulle en
temperaturökning med 0,5\ °C motsvara nära 17\ °F
[@Kernighan2018, s. 78]. Möjligen var poängen att några sådana
temperaturökningar uppenbarligen inte har ägt rum, och att det
klimatforskarna säger alltså är nonsens. Dock är inte heller de
som tar klimatkrisen på allvar immuna mot enkla matematiska fel.
Glaciärerna i Alperna minskar med 1 procent per år, alltså kommer
de att vara borta om 100 år, om den minskningstakten hålls
konstant [@Kernighan2018, s. 128]. Det kan i och för sig, som
Kernighan påpekar, vara så att de är borta om 100 år, men det skulle
innebära en avvikelse från detta exponentiella avtagande.

Det finns också ett kapitel om vilseledande diagram. Liksom Frans tar
Kernighan här upp diagram med "beskuren" y-axel ("gee-whiz graphs")
[@Kernighan2018, s. 96--99]. Han säger att dessa kan vara vilseledande
men hänvisar också till Edward Tufte (som jag tog upp
[den 28 januari 2018](2018-01-28-graf.html)), som ger rådet att göra
diagram med en baslinje som visar ens data, inte en massa tomt utrymme
ned till 0, och Kernighan säger att det inte finns något enda rätt svar
i frågan. Jo, jag argumenterade i mina inlägg för att det inte är
meningsfullt att rekommendera att "börja på 0" oberoende av vad som är
en relevant baslinje för undersökningen. Samtidigt är det otvivelaktigt
så att den som tolkar ett diagram måste vara uppmärksam på vilket
variationsområde diagrammet visar.

En del exempel handlar om sammanblandning av olika typer av mått när
det gäller hälsoutfall. Det kan vara sammanblandning av årlig risk med
livstidsrisk, som när det sägs att 221\ 000 amerikanska män, "one out
every six men", kommer att diagnostiseras med prostatacancer under
2003 [@Kernighan2018, s. 122]. Eller så kan det vara sammanblandning
av mortalitet med prevalens, som att 150\ 000 amerikanska kvinnor dör
av anorexi varje år [@Kernighan2018, s. 112]. I båda dessa fall kan
den som har en ungefärlig uppfattning om folkmängd och medellivslängd
i USA lätt inse att något inte är korrekt.

En sak jag skrivit en del om tidigare är kampanjer kring olika
sjukdomar, som sepsis och cirkulationssjukdom bland kvinnor, där ett
viktigt inslag är att framställa dem som "bortglömda" i förhållande
till andra sjukdomar, gärna med hänvisning till enkäter. [Den 4 juni
2017](2017-06-04-guide.html) tog jag upp sepsis, där det uppgetts att
37\ 000 personer i Storbritannien och 8000 i Sverige dör varje år.
Problemet här är att olika sätt att uppskatta dösorsaker
(underliggande dödsorsak, nämnd dödsorsak på intyget, antal personer
som dött kort efter att de vårdats, modeller av säsongsrelaterad
överdödlighet) kan ge resultat som varierar med en eller flera
storleksordningar, speciellt när det gäller tillstånd som influensa,
lunginflammation och sepsis, som ofta är bidragande dödsorsaker hos
personer med andra allvarliga sjukdomar. Sedan ställs mått för olika
dödsorsaker baserade på olika typer av uppskattningar bredvid
varandra, vilket lätt blir missvisande. Dessa problem tas inte upp av
Kernighan, men åter gäller att den som har en ungefärlig uppfattning
om folkmängd och medellivslängd i Sverige borde kunna fatta misstankar
om att det är något som behöver klargöras närmare. Likaså i fallet med
hjärt- eller cirkulationssjukdom: här är det så att *alla* dödsfall
torde kunna beskrivas som i viss mån hjärtrelaterade (en observation
som gjordes redan av @Bjornstrom1883). De siffror som figurerar
handlar ofta om andelen personer med cirkulationsjukdom som underliggande
dödsorsak, vilket (speciellt bland kvinnor) är starkt beroende av
benägenheten att rapportera detta vid hög ålder, där många lider av
multipla sjukdomar och försämringar i kroppen.


## Referenser

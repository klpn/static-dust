---
tags: epidemiologi
title: Tomma poster
author: Karl Pettersson
lang: sv
---

I förra inlägget diskuterade jag resultat som rapporterats från
PURE-studien, bl.a.\ att cancer blivit vanligare dödsorsak än
cirkulationssjukdom bland medelålders personer i höginkomstländer.
Resultaten har även kommenterats av @Hake190910, som är inne på
delvis samma saker som jag tog upp. Även om fler dör av cancer
än av cirkulationssjukdom i åldersgrupperna under 80 år i Sverige,
och det inte är någon direkt nyhet, gäller det inte befolkningen
som helhet, där de flesta dödsfall inträffar efter 80 års ålder.
Samma sak gäller i andra höginkomstländer med hög medellivslängd,
och skribenten anser att detta tydligare kunde ha klargjorts i
artikeln i Lancet [@Dagenais2019] och utskickade pressmeddelanden,
då det blivit "väldigt många rubriker i världens medier som
förkunnat att 'cancer är en vanligare dödsorsak än
hjärta-kärlsjukdom'". @Larsson190903, som jag refererade till i
förra inlägget, är ett exempel på en sådan rubrik.

Av diagrammen i förra inlägget framgår att trenden med minskande kvot
mellan antalet dödsfall i cirkulationssjukdom över tumörer i Sverige i
åldersgrupperna under 75 år verkar ha planat ut sedan mitten av förra
årtiondet. Kan en sådan utplaning även ses för hela åldersspannet?
Hur ser trenden ut i olika delar av Sverige? Det är känt sedan länge
att vissa delar av Sverige, t.ex.\ i Norrland och Svealands inland,
har högre dödstal i cirkulationssjukdom än andra områden, som
Stockholm, Uppsala och delar av Sydsverige. Är det kanske så att
kvoten redan nått 1 i dessa senare områden?

Socialstyrelsens statistikdatabas för dödsorsaker innehåller data över
orsaksspecifika dödstal i Sveriges län från 1997 och framåt (den tid
ICD-10 använts), och innehållet i denna har dumpats i CSV-filer
tillgängliga via @sosdorfiles18. Filerna har nedanstående format.

```
Mått;År;Region;Diagnos;Kön;Ålder;Värde
1;1997;0;99;1;1;241
1;1997;0;99;1;2;53
```

I vissa avseenden är den information som finns tillgänglig via
statistikdatabasen och filerna inte så detaljerad som kunde vara
önskvärt. Framför allt görs grupperingen efter ålder fortfarande
i femåriga åldersintervall upp till 80–84 år och ett öppet
intervall 85- år, något som ter sig ganska märkligt när mer än
hälften av dödsfallen bland kvinnor inträffar efter 85 års ålder,
som jag skrev om [den 25 augusti 2016](2016-08-25-rates.html).
Något som kan te sig ännu märkligare är att varje årsfil innehåller
mer än 2,4 miljoner rader, samtidigt som det inträffar ca
90\ 000 dödsfall per år i Sverige. En fil med mycket begränsad
information innehåller alltså nära 30 gånger så många poster
som vi skulle få om hela dödsorsaksregistret dumpades och
publicerades rakt av (vilket förstås inte är juridiskt möjligt).
Förklaringen är att de flesta raderna i de publicerade filerna
utgörs av kombinationer av dödsorsaker, åldrar, kön och regioner
där det inte inträffat några dödsfall, vilket gäller för
majoriteten av alla dödsorsaker i låga åldersgrupper.

Hur skall dessa klumpiga dumpar hanteras för att kunna göra
någorlunda smärtfria analyser? Här har jag låtit mig inspireras
av @Drake140119, som handlar om hur enkla skalverktyg, som finns
i Unixliknande system, kan användas för att göra sammanställningar
av data i textfiler på några GB mycket snabbare än *Big Data*-verktyg 
som Hadoop. Exemplet i inlägget handlar om statistik för
schackpartier.

I underkatalogen `postdata/2019-10-12-tomma` i
[bloggförrådet](https://github.com/klpn/static-dust.git) finns
ett skalskript `propyrs_allreg.sh`, som kan användas för att
sammanställa kvoten mellan antalet dödsfall i två grupper av
dödsorsaker per region, kön, ålder och år. Skriptet använder sig
av find för att hitta CSV-filer i underkatalogen `data` (det
förutsätter att filerna med antalet dödsfall per år från
Socialstyrelsens ZIP-fil med årsvis data packats upp där).
Därefter används xargs för att skicka dessa filer till grep,
som sorterar ut de rader som innehåller relevanta data. Här görs,
som i Drakes exempel, parallellisering med argumentet `-P4`, för
att snabba upp körningen. Utdata från grep filtreras sedan till
awk, för att göra själva sammanställningen. Nedanstående kommando
ger kvoten mellan antal dödsfall i cirkulationssjukdom
(ICD-10 I00–I99+F01) och tumör (C00–D48) per region och kön
för alla åldersgrupper.

```
./propyrs_allreg.sh [12] 99 "I00-I99|F01" "C00-D48"
```

Detta kommando, som alltså sammaställer information med reguljära
uttryck från 22 CSV-filer med över 50 miljoner rader totalt, körs på
1,04 sekunder på min laptop (en ganska ny ThinkPad T580 med Arch Linux),
efter att systemets sidcache rensats. Utdata är i följande format.

```
år;region;kön;antal orsak 1;antal orsak 2;(antal orsak 1)/(antal orsak 2)
2018;12;1;2019;1708;1.182
2018;12;2;2192;1480;1.481
2018;13;1;508;433;1.173
2018;13;2;493;356;1.385
```

Dessa utdata kan förstås sedan användas i program som Python eller
Julia för vidare analys eller visualisering. Skriptet `sdb_reg.jl`
använder Julia för att generera @fig:sv9718circtum_regs_2 och
@fig:sv9718circtum_regs_1, som visar utvecklingen av kvoten för
riket och de tre län som hade lägst och högst kvot 1997, bland
kvinnor och män i alla åldrar.

![Kvot mellan dödsfall cirkulationsorgan och tumörer län Sverige 1997–2018](../images/sv9718circtum_regs_2.svg){#fig:sv9718circtum_regs_2 width=100%}

![Kvot mellan dödsfall cirkulationsorgan och tumörer län Sverige 1997–2018](../images/sv9718circtum_regs_1.svg){#fig:sv9718circtum_regs_1 width=100%}

Län med initialt låg kvot har alltså haft en relativt långsam
minskning, och kvoten har fortfarande inte nått 1. Kvoten för
riket som helhet har närmat sig dessa län och kan möjligen ha
planat ut bland män efter 2015. Det har skett kraftigare
minskningar i flera län med initialt hög kvot, men i vissa
fall har dessa också planat ut på en relativt hög nivå, som
kvoten för män i Norrbottens län.

## Referenser

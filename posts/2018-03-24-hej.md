---
tags: epidemiologi
title: Ropa hej
author: Karl Pettersson
lang: sv
---

[Den 22 februari](2018-02-22-1993.html) skrev jag att denna influensasäsong 
verkar vara ovanligt intensiv sett till antalet personer som drabbats, men
att det åtminstone inte uppmätts någon signifikant överdödlighet. Detta skulle
kunna förklaras, skrev jag, av att den dominerats av influensa B, där äldre
personer inte blir så hårt utsatta. I förra inlägget konstaterade jag dock att
det blivit betydande överdödlighet i andra europeiska länder, där säsongen
också dominerats av B-typen.

En analys i denna veckas influensarapport visar också på att det nu går att
påvisa överdödlighet även i Sverige under veckorna 5--11 [@infrapp1118]. De
modeller som använts är MoMo och FluMoMo, som jag nämnde i förra inlägget.
Enligt den förra modellen verkar överdödligheten ha koncentrerats till södra
och mellersta Sverige. Dock har den varit mindre än förra säsongen, som
dominerades av A(H3N2).

I veckan har även SCB offentliggjort livslängdstabeller för 2017 [@scblifetab].
De stämmer bra överens med de beräkningar jag gjorde i 22 februari-inlägget.
Den återstående förväntade livslängden vid födseln var 84,10/80,72 år för kvinnor/män
och vid 65 års ålder 21,44/19,14 år. Jag skrev att kvinnornas livslängd inte
ökat signifikant de senaste åren, speciellt den återstående livslängden i högre
åldrar, men att låg influensarelaterad dödlighet kanske skulle kunna medföra en
ökning 2018. Men med de ovannämnda resultaten verkar det tveksamt om detta kommer
att uppnås.

@clare20180205 diskuterar influensarelaterad dödlighet bland unga. Det är
turligt nog sällsynt och påverkar inte medellivslängden signifikant (annat i
extrema fall, som 1918), men just därför att det är oförutsägbart och sällsynt
tenderar det att få mycket uppmärksamhet i media, åtminstone i USA. Clare
påtalar också att när unga personer dör till följd av influensa beror det
oftast på överreaktioner hos immunförsvaret. Han vet inte hur många gånger unga
personer sagt till honom att de aldrig vaccinerar sig^[Något som i exempelvis
Sverige inte rekommenderas för personer under 65 år utanför vissa riskgrupper.]
därför att de har "starkt immunförsvar". Det som sannolikt skulle döda dem om
de får influensa är just detta starka immunförsvar. När det gäller äldre
personer är det dock mer sekundära bakteriella infektioner och hjärtproblem som är
risken.

[Den 26 december förra året](2017-12-26-boost.html) diskuterade jag just det
som förklaring till interaktionen mellan kön och ålder när det gäller risken
att sjukhusvårdas för influensa. Kvinnor löper högre risk än jämnåriga män i
åldersgrupperna mellan 20 och 40 år, men lägre risk i åldersgrupperna över 65
år. Om olika immunreaktioner vid influensa tenderar att vara starkare bland
kvinnor än bland män, kanske på grund av hormonella faktorer, kan detta vara en
riskfaktor i de åldersgrupper där överreaktioner hos immunförsvaret är en
viktig orsak till svårartat förlopp hos influensan. Det kan i vilket fall som
helst vara vådligt att söka "boosta immunförsvaret", även om de flesta
produkter som utlovas göra detta sannolikt inte är speciellt
effektiva.^[@hex20180128 är ett annat inlägg på det temat.]

I och för sig kan det vara så att när folk säger att de har "starkt
immunförsvar" är deras skäl att tro det ofta just att de sällan drabbats av
influensaliknande sjukdomar. Men i verklighet är det kanske snarare evidens för
svaga immunreaktioner. Eller så handlar det om att de levt i en miljö där de inte
varit så exponerade för virus som orsakar sådana sjukdomar -- som jag gjort
större delen av mitt vuxna liv fram till förra året.

## Referenser

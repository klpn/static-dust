---
tags: epidemiologi
title: Brant man
author: Karl Pettersson
lang: sv
---

I de senaste inläggen här har jag skrivit en del om ålders- och
könsfördelning när det gäller olika utfallsmått för COVID-19.
Nu i veckan har det väckt en del uppmärksamhet i svenska media
att det finns en uttalad överrepresentation av män framför allt
bland personer som vårdats på IVA för COVID-19
[@Edwinsson200425; @sundberg200424].

Många olika förklaringar har diskuterats. Exempel på detta är
följande.

1. Genetiska och hormonella faktorer, som dubbla X-kromosomer hos
kvinnor, effekter på immunförsvaret av könshormoner och enzymer som
SARS-CoV-2 använder för att ta sig in i celler.
2. Cirkulationsrelaterade riskfaktorer, som bukfetma,
typ 2-diabetes, högt blodtryck och befintlig hjärtsjukdom.
3. Olika beteendefaktorer som delvis kan vara relaterade till
cirkulationssjukdom men även verka genom andra mekanismer,
som rökning, matvanor, hygien eller benägenhet att söka vård.
4. Diskriminering av kvinnor när det gäller avancerad vård.

Många av dessa förklaringar är inte speciellt övertygande när det
gäller att förklara varför det är en sådan stark överrepresentation av
män just för utfallet IVA-vård i Sverige, där 74 procent är män, och
inte anmälda fall, där 45 procent är män, eller döda, där 56 procent är
män. Rökning, eller tidigare rökning, kan vara en viktig faktor i
många länder men är knappast speciellt relevant i Sverige, annat än
kanske i åldersgrupper över 80 år. Män har inte högre incidens
i lungcancer än kvinnor  i Sverige i kohorter födda efter ca 1940, som jag
visade på
[den 22 februari 2019](2019-02-22-hopp.html). Om män skulle tvätta händerna
mindre, kunde det förväntas leda det till att fler män blev infekterade
generellt, inte att fler behövde IVA-vård. Det finns ingen behandling
som kan bota COVID-19 i dagsläget, och om män vore mindre benägna
att söka vård vid t.ex.\ andningsbesvär, borde det kanske i första
hand leda till att fler män dog utanför sjukhus. Omvänt kan kanske
den större överrepresentationen av män bland IVA-vårdade än döda
föda en misstanke om att kvinnor får sämre tillgång till IVA-vård.
Samtidigt är det viktigt att komma ihåg att de som dött, till
skillnad från de som IVA-vårdats, i stor utsträckning återfinns
i åldersgrupper över 80 år, där det finns fler kvinnor än män.

Som jag visade på i förra inlägget finns en tydlig interaktion
mellan kön och ålder när det gäller olika utfall för COVID-19 i
Spanien. När det gäller konstaterade fall har kvinnor högre
incidens än män i åldersgrupper under 50 år. För IVA-vård
verkar det finnas en manlig överrisk längre ned i åldrarna,
men ändå finns en interaktion även här, så att incidensen
ökar brantare upp till 50-årsåldern bland män. Ser det ut
på samma sätt i Sverige? @Fig:752_covid19_2020-04-25 visar
incidens i IVA-vård i Sverige till 25 april, baserat på
data över IVA-vårdade från @752_covid19_2020-04-25 och
över folkmängden från @wpp2019. Diagrammet kan återskapas
med mitt [Covid19Inc-paket](https://github.com/klpn/Covid19Inc.jl)
genom att klona [bloggförrådet](https://github.com/klpn/static-dust.git) 
och köra `./752_covid19_2020-04-25.jl` i underkatalogen
`postdata/2020-04-25-brant`. Observera att det visar antal
vårdade personer i förhållande till folkmängden och inte
vårdtillfällen, som diagrammet i @Edwinsson200425.

![IVA-vård COVID-19 Sverige till 2020-04-25.](../images/752_covid19_2020-04-25.svg){#fig:752_covid19_2020-04-25 width=100%}

Det är tydligt att det finns ett sådant mönster även i Sverige. I
åldersgrupperna under 20 år är det totalt inte mer än 4 personer som
vårdats på IVA, och det går inte att säga något om könsskillnader utifrån
ett sådant underlag. I åldersgruppen 20–29 år är det små
könsskillnader (23 kvinnor och 28 män, i en åldersgrupp där det finns
fler män än kvinnor i befolkningen). Men incidensen ökar brant med
stigande ålder bland män, så att det i intervallet 50–59 år är mer än
tre gånger så många män som kvinnor som vårdats.

Detta tyder på att mäns överrepresentation bland IVA-vårdade
åtminstone till stor del kan förklaras av faktorer som ackumuleras med
åren upp till 50-årsåldern. En rimlig kandidat till sådana faktorer är
(2), faktorer relaterade till metabol rubbning eller
cirkulationssjukdom. Det är välkänt att medelålders män drabbas av
framför allt kranskärlssjukdom oftare än kvinnor, och olika
cirkulationsrelaterade faktorer har internationellt satts i samband
med ogynnsamma utfall vid både COVID-19 och andra luftvägsinfektioner,
som influensa. De är också vanligt förekommande bland IVA-vårdade i
Sverige, vilket framgår av @752_covid19_2020-04-25_rg, som listar
vårdtillfällen per riskgrupp och kön.

Det verkar inte som de listade riskgrupperna ensamma kan förklara
överrepresentationen av män bland de IVA-vårdade, men de är ganska
snävt definierade (när det gäller t.ex.\ högt BMI skall det vara över
40 för att kvalificera till en riskgrupp). Det är inte klartlagt exakt
hur de olika cirkulationsrelaterade faktorerna kan påverka risken för
allvarlig COVID-19, eller ens i vilken mån de är riskfaktorer
oberoende av varandra, då flera av dem är starkt korrelerade i
befolkningen, som typ 2-diabetes, högt blodtryck och fetma. Ökad risk
för aterosklerotiska komplikationer eller skador på mindre kärl,
t.ex.\ i lungorna, kan spela in. Överläkaren Soo Aleman påtalade i ett
nyhetsinslag att bukfetma, som är vanligare bland män, rent mekaniskt
kan öka risken för andningsproblem [@nyhetsmorgon200415t1142].

Det kan även tänkas att unga kvinnor har ogynnsamma faktorer som
tenderar att uppväga ogynnsamma faktorer bland män i motsvarande
åldersgrupper. Graviditet kan vara en sådan faktor, även om
riskökningen inte är stor i absoluta tal. Det är 14 gravida som
IVA-vårdats i Sverige. Åldersfördelningen bland dem framgår inte av
@752_covid19_2020-04-25_rg, men det är totalt 41 IVA-vårdade kvinnor i
åldersgruppen 20–39 år och 87 i det vidare intervallet 20–49
år.^[**2020-05-12:** Det går att få fram åldersfördelning via
filtreringsfunktionen i webbplatsens gränssnitt. Den 12 maj 2020 är
det 27 kvinnor och 38 män i åldersgruppen 20–29 år som IVA-vårdats,
och 10 av de kvinnorna har graviditet rapporterad. I åldersgruppen
30–39 år det 9/29 kvinnor.] I den svenska befolkningen i
stort har de flesta gravida varit över 30 år de senaste åren. Det har
diskuterats om kvinnor kan vara mer sårbara för virusinfektioner som
influensa under vissa delar av menscykeln [@Belbin1979]. Kanske kommer
något sådant samband att kunna konstateras också för COVID-19.


## Referenser

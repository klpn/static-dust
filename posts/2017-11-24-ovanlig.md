---
tags: epidemiologi
title: Ovanligt låg
author: Karl Pettersson
lang: sv
---

Nu har SVT rapporterat om en prognos för vinterns influensa [@Myllynen1711].
Det sades först att den kan komma att bli "lindrig", därför att den fått en "sen start
jämfört med förra året". I en senare version sägs att prognosen verkar bli
"bättre än förra året", och i en bildtext framhålls som ett "[g]lädjebesked"
att influensan tycks hålla sig "lågintensiv denna säsong". Det sägs att det
enligt Folkhälsomyndighetens senaste statistik skulle finnas "25 klarlagda fall
i Sverige", 23 influensa A och 2 influensa B.

Jo, enligt den senaste rapporten, som publicerades i torsdags rapporterades
under vecka 46 totalt 43 influensafall, varav 37 influensa A [@infrapp4617]. De
siffror som anges i SVT-artikeln gäller vecka 45. Under hela säsongen, till och
med vecka 46, har det rapporterats 114 fall. Går det att utifrån detta dra
några sannolika slutsatser om hur säsongen kommer att utvecklas? Om vi ser till
förra årets rapport för vecka 46 rapporterades 56 fall, och det kumulativa
antalet för säsongen var 131 [@infrapp4616]. För föregående vecka hade 39 fall
rapporterats. Med ett sådant mönster släpar vi alltså bara någon vecka efter
fjolårets säsong.

När det gäller utvecklingen av förra årets influensa inträffade en topp i
rapporterade fall redan vecka 52. Det är en ovanligt tidig topp. Av tidigare
publicerade rapporter framgår att ingen säsong efter 2009/10, då A(H1N1)pdm09 gjorde
sin entré, toppat före nyår. Det finns diagram som sträcker sig tillbaka till
1993, och av säsongerna 1993--2008 toppade alla efter nyår, utom 1993/94,
1999/00 och 2003/04 [@infrapp10, s. 29]. Dessutom var toppen förra säsongen den
högsta sedan 2009/10. Det kan vara så att när en influensasäsong utvecklas
snabbt och toppar tidigt, tenderar det också att bli en hög topp. Så kanske är
prognosen litet bättre än förra säsongen, men det innebär inte att vi kan
förvänta oss någon speciellt lågintensiv säsong.

När det gäller andra övervakningssystem, som ingår i influensarapporterna, som
Webbsök, baserad på sökningar på 1177.se, verkar kurvan ha följt föregående
säsong ganska nära de senaste veckorna, för att tidigare veckor till och med ha
legat något högre (vilket kan bero på andra infektioner än influensa). Det
skedde en minskning vecka 46, vilket också inträffade förra året. Detta kan i
sin tur möjligen bero på att det under vecka 45 blev en tillfällig ökning
relaterad till influensavaccinationen, som startade 7 november. Ett mönster med
en minskning 12--18 november jämfört med 5--11 november syns också vid en
Google Trends-sökning på "influensa" i Sverige; 2016 var det också en ökning
6--12 november, följd av en uppbromsning och en liten minskning
[@gtrendsinf1617]. Detta korrelerar tydligt med sökningar specifikt på
"influensavaccin". En annan sak som kan noteras är en avvikelse från det
vanliga dygnsmönstret för googlandet på "influensa", som (liksom för "feber"
och relaterade termer), brukar toppa sent på natten, eller tidigt på morgonen.
Jag vet inte om det beror på att folk tenderar att anlita Google efter att de,
eller deras barn, vaknat med influensasymptom. Men under veckorna med ökad
aktivitet i början av november 2016 och 2017 verkar influensagooglandet ha
varit mer jämnt fördelat över dygnet, vilket skulle kunna förklaras av att det
föranletts av vaccination snarare än sjukdom.

## Referenser

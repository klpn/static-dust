---
tags: epidemiologi
title: Nedgångens nedgång
author: Karl Pettersson
lang: sv
---

I en nyligen publicerad artikel ställer sig ett par forskare frågan om
den långvariga nedgången i cirkulationsdödlighet i rika länder nått
sitt slut [@Lopez2019]. De har tittat på ländernas officiella
statistik över dödsorsaker (tillgänglig via @whomort) från 2000
och framåt, och i de flesta länder verkar den relativa minskningen
av åldersjusterade dödstal ha bromsats in åren efter 2010,
och denna trend är tydligare för åldersgruppen 35–74 år än för hela
åldersspannet, där utvecklingen inom åldersgrupperna över 75 år har
större betydelse. I något fal, som för USA, har det till och med
skett små ökningar de senaste åren.

Författarna konstaterar att de kraftiga minskningar i
cirkulationsdödlighet som ägt rum i den rika världen de senaste 50
åren kanske inte nödvändigtvis kunnat fortsätta i obruten takt, men
att dödstalen samtidigt verkar ha fastnat på en, relativt andra
höginkomstländer, hög nivå i länder som USA. Ja, som jag diskuterat
tidigare, senast i förra inlägget här, finns det flera forskare som
argumenterat för att det under 1900-talet ägt rum en epidemi, eller
pandemi, av kranskärlssjukdom, som måste förstås utifrån mycket
specifika orsaker som varit avgörande för sjukdomens upp- och nedgång.
I så fall kommer vi att nå en punkt där denna källa till minskade
dödstal är i det närmaste uttömd, och det krävs gynnsamma trender i
fråga om andra faktorer för fortsatt sjunkande cirkulationsdödlighet.

USA är ett land där dödstalen i kranskärlssjukdom nådde en topp på ett
tidigt stadium, redan ca 1960, som kan ses på 
[Mortalitetsdiagram](https://mortchart.klpn.se/charts/ihdpop2450s15e18meantrue.html).
Utifrån det kan det, givet att det speglar en verklig epidemi, vara
rimligt att vänta sig att den *epidemiska* dödligheten skulle nå en bottennivå
relativt tidigt. Samtidigt har det alltid förekommit dödlighet i både
kranskärlssjukdom och annan cirkulationssjukdom av andra orsaker, och
här ligger USA fortsatt högt, vilket säkert åtminstone delvis beror på
höga nivåer av mer ospecifika riskfaktorer, som fetma och sociala klyftor.
Det finns andra befolkningar, som Finland och Skottland, som även de haft
höga toppar i dödstalen och alltjämt ligger högt relativt andra rika
länder (se Mortalitetsdiagram för
[1962](https://mortchart.klpn.se/charts/ihdpops15e18meantruesexesctries1962.html)
och [2012](https://mortchart.klpn.se/charts/ihdpops15e18meantruesexesctries12012.html).

@Lopez2019 har tittat på olika undergrupper av cirkulationssjukdom:
kranskärlssjukdom, slaganfall och annan cirkulationssjukdom. Trenden
med utplanande minskning syns även för dessa undergrupper, men kanske
starkare för den sistnämnda restgruppen, där minskningen också under
hela perioden varit svagare. Men undergrupperna kan i sig innehålla
betydande heterogenitet. I svensk statistik över dödsorsaker används
den s.k.\ förkortade europeiska dödsorsakslistan, med följande
kategorier i cirkulationskapitlet: akut hjärtinfarkt (ICD-10 I21–I22),
annan ischemisk hjärtsjukdom (I20–I25 utom I21–I22), annan
hjärtsjukdom (I30–I51), slaganfall ("sjukdom i hjärnans kärl",
I60–I69) och annan cirkulation (I00–I99 utom de ovan nämnda
kategorierna). Åldersjusterade dödstal, med 2017 års svenska
befolkning som standardbefolkning, för alla åldersgrupper åren
1997–2017 (den period då ICD-10 använts i Sverige) redovisas i
tabellerna 1A och 1B i Excelrapporten tillgänglig via @sosdorstat.
@Fig:secirc9717eurshort_kv och @fig:secirc9717eurshort_m nedan visar
logaritmer av dessa dödstal i dessa kategorier för kvinnor och män.
Trendlinjer har uppskattats med hjälp av LOESS. Diagrammen kan
återskapas med Julia genom att klona
[bloggförrådet](https://github.com/klpn/static-dust.git) och köra
`./nedgang.jl` i underkatalogen `postdata/2019-08-12-nedgang`.


![Åldersjusterade dödstal cirkulationskategorier kvinnor Sverige 1997–2017.](../images/secirc9717eurshort_kv.svg){#fig:secirc9717eurshort_kv}

![Åldersjusterade dödstal cirkulationskategorier män Sverige 1997–2017.](../images/secirc9717eurshort_m.svg){#fig:secirc9717eurshort_m}

Trenderna är i stora drag lika för kvinnor och män men skiljer sig
kraftigt mellan de olika undergrupperna. Minskningen har varit starkast när
det gäller hjärtinfarkt. Det är i linje med hypotesen om en epidemi
av kranskärlssjukdom som framför allt yttrat sig som hjärtinfarkter
med hög letalitet. Denna minskning har inte heller mattats av i Sverige:
om något verkar den ha accelererats, i relativa tal. Men fortsätter
utvecklingen kommer vi snart att nå en punkt där dödstalen
är så låga att det inte finns mycket utrymme för fortsatta minskningar,
i absoluta tal. År 2017 stod kategorin för 4,1/6,3 procent av alla
dödsfall bland kvinnor/män och 12,2/18,7 procent av alla dödsfall i
cirkulationskapitlet. För andra ischemiska hjärtsjukdom, t.ex.\ kärlkramp
och hjärtsvikt som tillskrivs ateroskleros, har det skett en
långsammare, men jämn, minskning av dödstalen.

Restgruppen med andra hjärtsjukdomar innehåller olika tillstånd, som
hjärtklaffsjukdom, kardiomyopati, myokardit och funktionella tillstånd,
som arytmier och hjärtsvikt, utan angiven bakomliggande orsak. Det
har inte skett några tydliga förändringar över tid av dödstalen för
denna grupp som helhet. Hjärtsjukvården kanske behöver ställas om för
ett ändrat panorama bland hjärtsjukdomarna, som forskaren Annika Rosengren
sade i en intervju kring en artikel jag diskuterade här
[den 18 juli](2019-07-18-tungt.html).

Slaganfall är också en heterogen grupp. Det har skett betydande
minskningar av dödstalen över tid, men kurvorna är inte jämna och
minskningstakten har varit starkare under vissa perioder, som första
halvan av förra årtiondet. Vissa undergrupper av slaganfall, som
hjärninfarkt orsakad av trombos i stora artärer, kan ha minskat av
samma orsaker som hjärtinfarkt. Det har säkerligen också skett
artificiella överföringar till andra grupper, t.ex.\ demens och 
förmaksflimme, som jag skrev om [den 30 september 2017](2017-09-30-flimrande.html).

Restgruppen för cirkulationskapitlet innehåller reumatiska
hjärtsjukdomar, hypertonisjukdomar, lungemboli och andra sjukdomar i
lungcirkulationen, sjukdomar i artärer utanför hjärta och hjärna,
sjukdomar i vener etc. Dödstalen för denna grupp minskade snabbt några
år under förra årtiondet och har sedan stabiliserats eller ökat något.
Men här finns också disparata trender för olika undergrupper. Vissa,
som ospecificerad ateroskleros (I70), har minskat kraftigt, från
2,9/2,0 procent av alla dödsfall bland kvinnor/män 1997 till 0,7/0,5
procent 2017. Troligen beror det mestadels på omfördelning till andra
cirkulationskategorier och demens. Andra, som hypertonisjukdomar
(I10–I15), har tvärtom ökat, från 1,0/0,6 procent 1997 till 3,6/2,3
procent 2017. Att göra projektioner av cirkulationsdödligheten in i
framtiden i en sådan komplex situation ter sig ganska vanskligt.

## Referenser

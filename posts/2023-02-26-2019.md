---
tags: epidemiologi
title: Tillbaka till 2019
author: Karl Pettersson
lang: sv
---

[Den 23 februari 2020](2020-02-23-hopp.html), när covid-19 börjat ta
fart i Italien men bara ett fall ännu var känt i Sverige, presenterade
jag en uppskattning av den förväntade livslängden i Sverige 2019 med
mitt [LifeTabe.jl-paket](https://github.com/klpn/LifeTable.jl),
baserat på SCB:s data över antal döda och medelfolkmängd. Återstående
medellivslängd från födseln visade sig stämma med de officiella
uppskattningar som publicerades någon månad senare: 84,73 år kvinnor
och 81,34 år för män [@scblt]. År 2020 sjönk medellivslängden till
84,29/80,60 år till följd av pandemin, och 2021 hade den återhämtat
sig till 84,82/81,21 år, alltså i stort sett samma som 2019 för hela
befolkningen, men med litet större könsskillnad. Nu i veckan
publicerades data över döda [@scbregdoda] och medelfolkmängd [@scbmf]
för hela 2022, och jag gjorde åter samma beräkning som för tre år
sedan. Enligt denna blir livslängden från födseln nästan exakt
densamma som 2019: 84,74 år för kvinnor och 81,35 år för män. Alltså
har det skett en minskning relativt 2021 för kvinnor och en ökning för
män.

Fullständig statistik över dödsorsaker under 2022 finns inte
tillgänglig ännu, men Socialstyrelsen publicerar varje vecka
uppdaterad statistik över covid-19. I denna ingår covid-19 (ICD-10
U07) som underliggande dödsorsak efter kön, åldersgrupp och period,
där den senaste uppdateringen har fått med dödsorsaksintyg inkomna
till och med 20 februari 2023 och använder en uppdelning på sex
perioder [@covid19_summ_230223].

1. 2020-03-01–2020-09-30: första vågen och sommaren 2020.
2. 2020-10-01–2021-02-14: höst- och vintervågen 2020/21 innan alfa blev dominerande.
3. 2021-02-15–2021-07-14: dominerad av alfa.
4. 2021-07-15–2022-01-09: dominerad av delta.
5. 2022-01-10–2022-05-31: dominerad av omikron (BA.1 och BA.2).
6. 2022-06-01–: dominerad av omikron (subvarianter av BA.2, inklusive BA.5).

@Fig:secov_dp_230223_f och @fig:secov_dp_230223_m visar utvecklingen
av dödstal periodvis för covid-19 som underliggande dödsorsak bland
kvinnor och män i de åldersintervall som ingår i
statistiken, baserat på @covid19_summ_230223 och 2022 års medelfolkmängd från
@scbmf.^[Figurerna kan återskapas med Julia genom att klona
[bloggförrådet](https://github.com/klpn/static-dust.git) och köra
`secov_dp_230223.jl` i underkatalogen `postdata/2023-02-26-2019`.]

![Döda covid-19 periodvis kvinnor Sverige](../../images/secov_dp_230223_f.svg){#fig:secov_dp_230223_f width=100%}

![Döda covid-19 periodvis män Sverige](../../images/secov_dp_230223_m.svg){#fig:secov_dp_230223_m width=100%}

Under period 2 sågs en viss förskjutning uppåt i åldrarna av
dödstalen, med en minskning framför allt bland män under 60. Det kan
möjligen vara relaterat till ökade kunskaper om covid-19, som medfört
bättre omhändertagande. Period 3 gick utvecklingen dock i motsatt
riktning, med kraftigt minskade dödstal i åldersgrupperna över 75 år
och något ökade dödstal i yngre åldersgrupper. I första hand beror
denna divergerande utveckling förstås på att de äldsta åldersgrupperna,
och speciellt folk i särskilt boende eller med hemtjänst, då nåtts av
vaccinet. Under period 4 var dödstalen låga i alla åldersgrupper,
mycket tack vare att även medelålders nu hunnit vaccineras.
Period 5 innebar åter en ökad skillnad mellan yngre och äldre
åldersgrupper, vilket fortsatt under period 6.

På så sätt har alltså covid-19 under 2022 gått in i ett dödlighetsmönster
liknande influensa A(H3N2), där dödsfallen blir koncentrerade till de
högsta åldersgrupperna, vilket får större genomslag när det gäller
kvinnornas medellivslängd och kan förklara utjämningen 2022 jämfört
med 2020–21. Period 1 och 2 medförde 6079 och 6187 dödsfall, vilket
kan vara i närheten av överdödligheten under influensor som 1988
och 1993, åldersstandardiserat till nutida svensk befolkning, som
@Nilsson2020 var inne på, även om båda vågorna skedde inom samma år
och med omfattande förändringar av beteende för att bromsa
smittspridningen. Under period 5 och 6 har totalt 1803 och 2083
dött, vilket är mer i linje med överdödligheten under svårare
influensasäsonger på 2010-talet, utan större beteendeförändringar,
utom i början av period 5. Åter gäller dock att det inte är
"normalt" influensamönster med så hög prevalens under nästan hela
året som vi haft 2022.

Antal IVA-vårdade med covid under de tre första perioderna var 2567,
2444 och 2466, vilket kan jämföras med ett variationsområde på 188–498
influensafall på IVA influensasäsongerna från 2014/15 till 2019/20
[@iva_flu_kumulativ]. Den ojämna vaccintäckningen gjorde återigen att
IVA-fallen för covid-19, som till största delen kommit från
åldersgrupper under 75 år, inte minskade under period 3. Under period
6 var det 604 i uppdateringen @covid19_summ_230223, men med större
spridning över tid än under en normal influensasäsong: toppveckan,
vecka 50 2022, var det 54 fall [@fohmcov230223], samtidigt som
toppveckan för influensa, vecka 52, nu har 68 IVA-fall. Totalt har vi
nu 231 IVA-fall med influensa denna säsong, och det verkar troligt att
den trots den höga toppen kommer att hamna en bit under den värsta
säsongen, 2017/18. Samtidigt finns det, som jag skrev om i slutet av
förra inlägget, variation mellan säsongerna när det gäller
åldersfördelningen av fall. Bland personer under 40 år har vi 75 fall,
där rekordet 2015/16 är 89, och 46 av de 75 fallen är kvinnor, vilket
redan gått om toppnoteringen på 45 fall från 2015/16. B/Victoria
brukar drabba barn i större utsträckning, men bara 13 av 206 fall
redovisade i senaste influensarapporten hade B [@infrapp0703], så
mönstret speglar nog en generellt stor mottaglighet för influensa i
yngre åldersgrupper, efter en utebliven säsong och två abrupt brutna.

## Referenser

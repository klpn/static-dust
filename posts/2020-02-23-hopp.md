---
tags: epidemiologi
title: Mera hopp
author: Karl Pettersson
lang: sv
---

Nu i dagarna har SCB offentliggjort statistik över medelfolkmängd
[@scbmf] och antal döda [@scbregdoda] i Sverige 2019. Utifrån detta
går det att beräkna livslängdstabeller innan sådana officiellt
släppts. Jag har för detta ändamål även i år använt mig av mitt
[LifeTable-paket](https://github.com/klpn/LifeTable.jl), 
som jag visade på [den 25 februari
2017](2017-02-25-liv.html). Ett resultat är att återstående
förväntad livslängd från födseln 2019 var 84,73 år för kvinnor
och 81,34 år för män. Det är för båda könen en ökning med ca
ett halvår jämfört med 2018, vilket är ovanligt mycket från ett
år till ett annat. Med en sådan linjär ökningstakt de senaste 50
åren hade den förväntade livslängden varit ca 100 år nu.

Framtida ökningar av livslängden kommer att vara mycket beroende av
minskade dödstal bland personer över 90 år. Med 2019 års dödstal är
det t.ex.\ så att 38/25 procent av kvinnorna/männen uppnår 90 års
ålder men fortfarande bara 3/1 procent uppnår 100. Denna hypotetiska
kvot mellan antalet kvinnor och män som uppnår 100 är också lägre än
den observerade kvoten mellan antalet kvinnor och män över 100 år i
befolkningen, som är nära 5. Det speglar att dessa kohorter av män
(födda på 1910-talet) decimerats genom historiskt höga dödstal i
framför allt kranskärlssjukdom (se
[Mortalitetsdiagram](https://mortchart.klpn.se/charts/ihdpop4290s19e20meantrue.html)).

De minskade dödstal som uppnåtts de senaste decennierna har till stor
del gällt befolkningen under 90 år. Dessutom finns det, vilket kanske
ofta förbises, en tröghet så att det ju högre dödstalen är vid en
baslinje, desto större relativa *och* absoluta minskningar krävs för
att uppnå en motsvarande ökning av livslängden. Vi får lära oss att
fokusera på absoluta reduktioner snarare än relativa, men för att ta
ett enkelt exempel innebär ett kostant årligt dödstal $r$ en
exponentialfördelning, där den förväntade livslängden ges av $1/r$.
Om ett dödstal på 1 reduceras med 0,5, kommer det då att
öka den förväntade livslängden från 1 till 2 år. En motsvarande
50-procentig reduktion från 0,1 till 0,05 kommer att öka den förväntade
livslängden från 10 till 20 år.

SCB har också nu i veckan kommit med en rapport över hur barnlöshet i
Sverige utvecklats över tid, och hur den skiljer sig mellan olika
grupper i samhället [@SCB2020ub]. Även om yngre generationer tenderat
att skaffa barn senare har antalet barnlösa vid 40 års ålder inte
förändrats mycket för de kohorter födda efter 1950 som kunnat följas
så långt. Det är också så att barnlöshet vid 45/50 års ålder för
kvinnor/män ökat bland lågutbildade och minskat bland högutbildade.
I äldre tid var barnlöshet vanligare: den minskade snabbt för
kohorterna 1925–35, speciellt bland män. Möjligen kan den
förvirring när det gäller trender för barnlöshet bland män som
rapporterats i media under januari [@Fors200117] bero på att
olika forskare utgått från olika födelsekohorter inom det
intervallet, som skiljer sig åt markant (det refereras både
till män som "fyllde 45 år 1970", alltså 1925 års kohort, och till
"män...födda 1932").

En viktig bidragande orsak till att livslängden ökade så mycket just
från 2018 till 2019 är att dödstalen de första månaderna 2019 var
lägre än 2018, därför att influensan drabbade högre åldersgrupper
lindrigare [@infrapp18]. Som jag skrivit om i de senaste veckornas
inlägg verkar influensan detta år vara än mer koncentrerad till lägre
åldrar, vilket skulle kunna innebära låga dödstal även detta år. Vi
kan inte veta hur utvecklingen blir under resten av året, med
spridning av dels influensa A(H3N2), dels SARS-CoV-2 (det virus som
orsakar COVID-19). Hittills har dock influensan denna säsong i
ovanligt hög grad skonat personer över 65 år, samtidigt som den tömt
skolklasser och ställt till det för produktionsteam och deltagare i
Melodifestivalen [@Tiberg200222].

## Referenser

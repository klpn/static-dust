---
tags: epidemiologi
title: Vem har haft
author: Karl Pettersson
lang: sv
---

I gårdagens Skavlan [@skavlan2020a13] medverkade bl.a.\ Anders
Tegnell. Mot slutet av samtalet framhöll han att det nu troligen inte
finns någon i världen som arbetar med smittskydd och COVID-19 som tror
att det går att bli av med smittan. Skavlan frågade om det innebär att
han själv och Tegnell också kommer att få den. Tegnell svarade att det
med hög sannolikhet är så, men att det också med hög sannolikhet
kommer att vara så att ingen av dem kommer att märka av den, varefter
han utvecklade vidare. "Vi kanske har haft det bägge två vid det här
laget. Det vet vi inte." "Låt oss inte ta i hand på det", svarade
Skavlan.

[Den 21 mars](2020-03-21-inte.html) skrev jag om @impcoll_npi_covid,
som väckt uppmärksamhet genom sina mörka prediktioner om höga dödstal
och överbelastning av sjukvården. Nu i veckan har samma forskargrupp
lagt fram en ny rapport, där de bl.a.\ gjort uppskattningar av hur
många som smittats i olika europeiska länder fram till 28 mars
[@impcoll_infest_covid]. För Sverige hamnar medelvärdet på deras
skattningar på 3,1 procent av befolkningen (95-procentigt
trolighetsintervall 0,85–8,4 procent). Inte för något land ligger det
nära hälften: Spanien hamnar högst med 15 procent (3,7–41).

För sin analys har forskarna inte utgått från antalet rapporterade
fall, då detta lätt kan snedvridas av olika praxis för testning. I
stället har de utgått från rapporterade dödsfall från
@ecdc_daily_covid, som kombineras med dels uppskattningar av dödlighet
bland infekterade (IFR), justerade för olika länders
befolkningsstruktur och uppskattningar av kontakt mellan olika
åldersgrupper, dels uppskattningar av tid från smitta till att
sjukdomen börjar och tid därifrån till dödsfall. De har också i
modellen inkluderat effekter av olika åtgärder länder vidtagit för att
begränsa smittspridningen. Kod för att reproducera deras analys har
publicerats på Github. De har använt sig av bayesianska metoder
(Markovkedje-Monte Carlo) för analysen. Modellen har kodats i språket
Stan, och analysen har sedan körts i R.

En sak som är viktig för deras resultat är att de håller fast vid
uppskattningar av IFR som inte ligger långt från de som användes i den
tidigare rapporten. För Sverige är t.ex.\ vägt IFR knappt 0,89
procent. Dessa uppskattningar kan dock ifrågasättas. @Oke20200403
säger att IFR mest troligt kommer att hamna på 0,1–0,26 procent (de
räknar med att det kan variera mellan befolkningar beroende på sådant
som åldersstruktur och hälsotillstånd). De hänvisar till pandemin
2009, där även de lägsta uppskattningarna under utbrottets första 10
veckor visade sig vara flera gånger för höga. En sådan överskattning
av IFR, kombinerat med underskattning av antalet döda (genom
eftersläpning i rapporteringen), kan leda till underskattning av
antalet smittade upp till ett givet datum.

Nu har jag gjort en [fork](https://github.com/klpn/covid19model) av
koden som ligger till grund för Imperial College-rapporten. Jag har
inte ändrat något utom att jag gjorde det enklare att ange filer med
indata och antal körningar via kommandorad och lade till en rad för
att spara tabellerna med resultat för olika länder som CSV-filer.
Sedan har jag testat att köra modellen med ECDC-data till den 3 april
och en fil `data/weighted_fatality_0.2.csv`, där de vägda
uppskattningarna av IFR delats med 5 (alltså ett IFR på ca 0,18
procent för Sverige), och i övrigt samma parametrar som de angett för
att reproducera rapporten (4000 itereringar, varav 2000 uppvärmningar,
och 8 Markovkedjor). Om de senaste ECDC-siffrorna laddats ned och
konverterats till R:s RDS-format genom att köra `Rscript data/fetch-ecdc.R`,
kan analysen köras mot dessa genom
`Rscript base.r base data/COVID-19-up-to-date.rds data/weighted_fatality_0.2.csv 4000 2000 8`.

Den kumulativa summan av medelvärdet av antalet fall som förutsägs
(kolumnen `predicted_cases_c` i de resulterande CSV-filerna) för
Sverige till den 3 april hamnar då på knappt 5,1 miljoner. Summan av
de lägsta 2,5 procenten av uppskattningarna (`predicted_min_c`) är
knappt 1,6 miljoner. Summan av högsta 2,5 procenten
(`predicted_max_c`) ger ett tal större än Sveriges befolkning: det
finns inga restriktioner i modellen som förbjuder detta.
För infektioner fram till 28 mars är summerat medel knappt 1,6
miljoner och summerat minimum knappt 755\ 000.

Tidigare i veckan har statistikern Tom Britton gått ut med
uppskattningar över antalet smittade i Sverige [@Nilsson200401]. Han
talar först om mellan 500\ 000 och 1 miljon smittade och säger att med
ett vidare intervall på 250\ 000–1,5 miljoner skulle han nog "våga
sätta huset i pant". Det är alltså lägre uppskattningar än summerat
medel för beräkningarna baserade på Imperial College-modellen, även om
summerat minimum för 30–31 mars ligger på ca 1 miljon.

Även om det skulle vara så att en så stor andel av Sveriges befolkning
smittats att smittspridningen börjar plana ut kanske redan de närmaste
dagarna, gäller fortfarande att de flesta är ganska nysmittade och att
det finns tidsfördröjningar från det att folk smittas till att de, om
det vill sig illa, blir sjuka, behöver intensivvård och dör. Det ingår
som sagt i Imperial College-modelleringen och påtalas även av Britton.
Vi kan nog i vilket fall som helst vänta oss att belastningen på
sjukvården och antalet dödsfall per dag i Sverige fortsätter att öka
under åtminstone några veckor till, fast det kanske kan kulminera
litet tidigare omkring Stockholm.

## Referenser

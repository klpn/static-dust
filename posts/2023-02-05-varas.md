---
tags: epidemiologi
title: Våras för vintern
author: Karl Pettersson
lang: sv
---

I förra inlägget skrev jag om hur både influensa A och covid-19 var på
uppåtgående i Sverige, utifrån då tillgängliga data fram till vecka
48, och jag avslutade inlägget med en gissning att det skulle bli
influensatopp kring jul eller nyår.

Nu har vi ytterligare nära två månaders data tillgängliga, och
@fig:seflucov visar den fortsatta utvecklingen av influensa och
covid-19 fram till vecka 4 2023, baserat på data från @flunet för
influensa och @covrapp0423und för covid-19.^[Figuren kan återskapas
med Julia genom att klona
[bloggförrådet](https://github.com/klpn/static-dust.git) och köra
`seflucov.jl` i underkatalogen `postdata/2023-02-05-varas`.] För
covid-19 visas fall på SÄBO och i hemtjänst, då detta mått är
betydligt mindre känsligt för ändrad testning än fall generellt.
Måttet innebär också rimligen att covid-19 kommer närmare influensan
när det gäller mörkertal, även om grafen inte är tänkt att användas
för att jämföra prevalensen av de olika smittorna.

![Fall influensa A och B och fall covid-19 på SÄBO och i hemtjänst Sverige från v. 40/2021.](../../images/seflucov_202140-202304.svg){#fig:seflucov width=100%}

Influensa A kom alltså att toppa vecka 52, någon vecka efter covid-19.
Från november och framåt har dessa båda smittor i stort sett ökat och
minskat parallellt, vilket kontrasterar mot utvecklingen förra
vintern, när covid-19 ökade långsamt medan influensan ökade
snabbt under november och december, samtidigt som den rasade
parallellt med den dramatiska covidökningen efter nyår. Vissa har
spekulerat kring viral interferens, som jag skrev litet om [17 oktober
2021](2021-10-17-vinter.html), som en viktig förklaring till dessa
trender, även om ingen, vad jag sett, presenterat någon rimlig modell
över hur det skulle få sådant genomslag. Den huvudsakliga förklaringen
är nog i stället att tillväxten av covid hölls nere så länge
deltavarianten dominerade, men ökade när omikron tog över. Samtidigt
var influensan då redan på nedåtgående på grund av ackumulerad
immunitet före jul, och dess $\r$ sjönk ytterligare med först minskade
kontakter under jullovet och sedan beteendeförändringar för att bromsa
covidvågen (vilka inte var tillräckliga för att direkt ge $\r<1$ för
omikron).

Denna vinter har covid-19 inte längre samma övertag när det gäller
mottaglighet i befolkningen, inte ens med de nya BQ- och
XBB-varianterna, och både influensa A och covid-19 har sjunkit med
julledigheter och mildare januariväder, men influensans minskning har
varit betydligt mindre brant än under januari 2022. För vecka 4 syns
också åter en viss ökning av både influensa A och B. De totala
influensafallen har ökat i Götaland och Svealand, men inte i Norrland
[@infrapp0403]. Norrland hade fler fall före nyår, vilet kan innebära
att immunitetsläget där är bättre än i de sydligare delarna av
Sverige. Även minskningen av covidfall i befolkningen i stort verkar ha
mattats av i början av vecka 5 [@fohmcov230202]. Det är möjligt att ökade
kontakter och återgång till kallare vinterväder nu medför generellt
ökad spridning av influensa- och coronavirus. Samtidigt är nedgången av
covid i äldreomsorgen under januari brantare än vad som observerats
vid något tillfälle sedan omikron började spridas. Vågar vi hoppas på att
SARS-CoV-2 efter denna vinter kommer att gå in i ett mönster likt
de tidigare etablerade coronavirusen, med vintertoppar och låg prevalens
under större delen av året?

Influensa B tog aldrig fart i Sverige förra vintern, men under november
och december ökade den med en takt liknande influensa A, fast från lägre nivå.
Alla B-fall som linjetypats under säsongen har varit B/Victoria, vilket
också gäller internationellt: den andra B-linjen, B/Yamagata, har inte synts
till sedan 2020 och kan vara borta för gott [@Paget2022]. Veckorna innan
influensan abrupt minskade i mars 2020 stod också B/Victoria för en stor
del av fallen i Sverige, och som jag skrev om
[den 8 februari](2020-02-08-snall.html) och 
[15 februari 2020](2020-02-15-prima.html) tenderar denna linje ofta att
infektera barn och unga. Kanske kommer vi att, liksom då, få se omfattande
frånvaro i skolor orsakad av influensa B de kommande veckorna.

Som jag diskuterade [den 27 november 2022](2022-01-09-skydd.html)
orsakade förra influensasäsongen relativt låg belastning på IVA med
totalt 129 fall, vilket med undantag för 2020/21 är lägst av alla
säsonger sedan 2014/15, då rapporteringen började
[@iva_flu_kumulativ]. Bland annat med hänsyn till att äldre var
underrepresenterade bland IVA-fallen tänkte jag mig att det delvis
kunde bero på att riskgrupper fortfarande hade mindre kontakter än
normalt, och att mönstret kanske inte skulle hålla i sig denna säsong.
Nu har vi också 199 fall inrapporterade hittills för denna säsong. Med
viss eftersläpning är det högre än tidigare säsonger till och med
vecka 5 (variationsområde undantaget 2020/21 är 25–200), men det ter
sig mindre sannolikt med en sådan ökning under februari och mars som
t.ex.\ 2017/18, vilket är rekordsäsong hittills med 498 fall hela
säsongen. Samtidigt fick blev det 64 IVA-fall vecka 52 2022, vilket
slog det tidigare veckorekordet från vecka 6 2018, då det var 61 fall.
Det finns även denna säsong en viss överrepresentation av yngre bland
IVA-fallen, med 56 fall ≤35 år, där tidigare säsonger varierat mellan
2 och 39 fall till och med vecka 5. Rekord för hela säsongen innehas
av 2015/16 med 89 fall. Dessa skillnader i åldersfördelning kan bero
på både kontaktmönster och mottaglighet för cirkulerande
influensatyper. Om B/Victoria nu tar överhanden kan det innebära en
ytterligare förskjutning i riktning mot yngre patienter.

## Referenser

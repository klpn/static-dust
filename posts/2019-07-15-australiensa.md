---
tags: epidemiologi
title: Australiensa
author: Karl Pettersson
lang: sv
---

Den svenska influensasäsongen är nu över och sammanfattades för nära
en månad sedan av @infrapp18. [Den 7 mars](2019-03-07-kallt.html) gjorde
jag en översikt över influensasäsongerna i Sverige, och sedan dess har
det inte hänt så mycket när det gäller den nu aktuella säsongen, förutom
att det blev mer A(H3N2) under vårmånaderna. Av de laboratorieverifierade
influensafallen är 99 procent A, och bland de A-virus som subtypats är
63 procent A(H1N1)pdm09, resten A(H3N2). Andelen positiva prover är 16,6
procent, vilket indikerar en relativt lindrig säsong.

Vi kan känna oss tämligen säkra på att det kommer en ny influensasäsong
i höst eller vinter. Men hur kommer den att te sig: vilka virus kommer att
dominera, och hur svår kommer den att bli? Ingen vet det, men under de
senaste månaderna har det hänt en del på södra halvklotet som kan vara värt
att hålla ögonen på. Australien har normalt sin influensatopp i augusti
eller september och låg aktivitet till och med juni, men i år har
influensan börjat ovanligt tidigt, vilket väckt en hel del uppståndelse där.

Virologen Ian M.\ Mackay publicerar dagligen uppdateringar om
influensaläget på Twitter [@mackaylabtw190715]. Antalet
laboratorieverifierade fall har åtminstone sedan november 2018 varit
högt i förhållande till vad som är normalt för aktuell månad, och för
juni 2019 är det högre än någon månad sedan rapporteringen inleddes
1997, bortsett från augusti–september 2017. Vid jämförelse med
säsonger långt tillbaka är det nödvändigt att ta hänsyn till ökad
benägenhet att ta prover för influensa, så här kanske andelen positiva
prover varit ett bättre mått, men sådana data verkar inte finnas
tillgängliga. Hur som helst förklarar den ökade provtagningen knappast
varför det blivit en sådan tidig ökning i år. Även andra
övervakningssystem, t.ex.\ för influensaliknande sjukdom och sjukhusvård 
för influensa, ligger högt för årstiden. Hög influensaaktivitet
utanför den normala säsongen brukar annars vara utmärkande för
pandemiutbrott, när det kommer ett nytt virus som sprids snabbt.
Antalet rapporterade dödsfall i Australien är högt för säsongen, men
inte högt relativt antalet influensafall: influensan verkar inte vara
farligare att drabbas av än normalt.

Det går idag inte att säga om influensan i Australien kulminerat, eller när
den kommer att göra det. Nu har knappt halva juli gått, och antalet fall
för juli är drygt 40 procent av vad som rapporterats för hela juni, men det
finns eftersläpning i rapporteringen, så juli kan nog överträffa juni.
När det gäller fördelningen av virus är det mestadels influensa A, och bland
de subtypade A-virusen har A(H3N2) blivit alltmer dominerande. Inom denna
subtyp finns också betydande genetisk variation, även mellan virus
som cirkulerar på olika håll i världen vid samma tidpunkt. I Australien
har kladen 3c2.A A1b/131K varit dominerande, och det kan ha skett antigen
drift inom denna, som bidragit till den tidiga spridningen [@mackay190709].

Australien är inte det enda land på södra halvklotet som haft ovanligt
tidig start på influensasäsongen. Ett likartat mönster rapporteras från
länder som Nya Zeeland, Sydafrika och Chile. I Oceanien och södra
Afrika är A(H3N2) dominerande, men A(H1N1)pdm09 är vanligare i de
tempererade delarna av Sydamerika, och där har antalet fall inte
heller varit så högt jämfört med föregående år [@whoinflupd345].

Vad har allt detta för relevans när det gäller prognoser för den
kommande influensasäsongen på norra halvklotet? @mackay190620 påpekar
att det inte nödvändigtvis är så att de virus som dominerar en säsong
i Australien också dominerar i länder som USA säsongen efter. Om så
vore fallet, skulle det ju inte behövas några WHO-möten för att
fastställa vilka stammar som skulle ingå i vaccinet för norra
halvklotets säsong! Nej, men om en driftad variant av A(H3N2) sprids
på flera håll på södra halvklotet och ger upphov till hög aktivitet
utanför normal influensasäsong, och det inte föregåtts av liknande
utbrott på norra halvklotet, är kanske immuniteten mot detta virus
låg även där. I så fall kan länder på norra halvklotet ligga i
riskzonen för tidig, intensiv influensasäsong. Inte minst gäller
detta ett land som Sverige, som inte haft mycket aktivitet av
A(H3N2) de två senaste säsongerna.

## Referenser
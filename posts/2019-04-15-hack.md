---
tags: datavetenskap
title: Inga hack
author: Karl Pettersson
lang: sv
---

Det senaste avsnittet av Vetenskapens värld handlar om kvantdatorer,
och i ett inslag behandlas hur tekniken skulle kunna användas för
kommunikation som inte skulle vara möjlig att avlyssna utan att detta
märktes [@vetenskapens-varld-2019a15]. I inslaget sägs att detta, om
det fungerar, skulle kunna leda till ett "framtidens kvantinternet,
som inte går att hacka". Vad som menas med att detta nät "inte går att
hacka" är inte helt klart: det verkar tämligen uppenbart att det slags
avlyssning som beskrivs bara är ett av många hot mot säkerhet vid
kommunikation i datornät.

Formuleringen för tankarna till den föreställning som beskrivs av
@cox20080201: att vissa systemmiljöer (Unixliknande system, som Linux
och det som 2008 kallades OS X) skulle vara "immuna mot virus". Cox
påtalar att Robert T. Morris mask, som orsakade allvarliga störningar
i det Internet som fanns i november 1988, attackerade just
Unixsystem.^[Maskförfattarens far, Robert H. Morris, som bidrog till
Unix på 1970-talet, och (tillsammans med Lorinda Cherry) exempelvis
utvecklade räkneprogrammen dc och bc, uppges ha sagt att de tre
gyllene reglerna för datorsäkerhet är: äg inte en dator, sätt inte
igång den och använd den inte [@wiki:rhmorris].] Därefter hänvisar han
till två uppsatser från den tiden av personer som båda var involverade
i utvecklingen av Unix och Plan 9 vid Bell Labs, @duff1989 och
@mcilroy1989.

Tonvikten i Duffs artikel ligger på skalvirus: fragment av skalskript
som, när de körs, letar upp skalskript och injicerar sig själva i
dessa, om de inte redan är infekterade. Principen skiljer sig inte
från de virus i maskinkod som spreds i DOS-miljö. En del av hans
exempel är destruktiva och försöker öppna bakdörrar i systemet, andra
är oneliners som inte gör annat än att sprida sig. Poängden med
exemplen är att datorvirus inte är något märkvärdigt: spridningen sker
hela tiden med hjälp av enkla kommandon i standardverktyg på
Unixsysten, som grep, sed, tee och liknande. Vilket programmerbart
system som helst som tillåter delning av information är mottagligt för
virusattacker, säger han, och exemplifierar med Unixprogram som awk,
make, troff, emacs, kalkylblad och databashanterare.

@mcilroy1989 har liknande poängder och diskuterar också terminologin
kring skadlig kod. Virus definieras ofta (som jag skrev om [den 13
maj](2017-05-13-mask.html) och [20 maj 2017](2017-05-20-skadlig.html))
med det nödvändiga villkoret att de "bor i andra program", vilket
skiljer dem från maskar, som körs fristående och sprider sig mellan
datorer i nätverk. McIlroy säger att den distinktionen är litet
godtycklig: hela datorsystemet kan ses som ett stort program. Jo, det
är kanske än tydligare med dagens flitiga användning av virtuella
maskiner, men det kan då ändå vara fruktbart att skilja mellan
"nätvirus" som sprids via nätverk och virus som sprids i mer
traditionella filsystem, eftersom de har olika förutsättningar för att
spridas effektivt. I slutet av sin uppsats konstaterar McIlroy att
"datorvirus" är en träffande benämning: de är en konsekvens av
programmering liksom sjukdom är en konsekvens av liv. Mer avancerade
former av programmering är, precis som mer avancerade former av liv,
mottagliga för fler sjukdomar.^[I helgen var jag ut till
[Kulturoasen](http://www.kulturoasen.se/) i Hågaby och lyssnade på
[Kolonien](http://kolonien.nu/). Det är något befriande: fioler är
inte sårbara för virus.]

Men även om immunitet mot virus och skadlig kod inte är möjlig (om
systemen inte skall vara helt låsta), finns det (som både Duff och
McIlroy betonar) ändå en del som kan göras för att reducera
omfattningen av attacker. Nu har det gått 30 år sedan Duffs och
McIlroys uppsatser skrevs, och Unixsystem med i grunden samma skal har
fortsatt att användas flitigt under hela perioden, men inga omfattande
attacker med skalvirus har ägt rum. Inte heller har det skett några
förödande virusangrepp riktade mot de andra Unixprogram Duff räknar
upp, eller mot skriptspråk som Perl och Python, som under de senaste
decennierna till viss del ersatt traditionella skalskript. Däremot ger
hans anmärkningar olycksbådande föraningar om de makrovirus riktade
mot program som Word och Excel, som skulle bli ett allvarligt problem
från mitten av 1990-talet. Till en del är det så att dessa program
blivit attraktiva måltavlor för angrepp på grund av det stora antalet
användare som oftast inte är så tekniskt medvetna, men bristen på
filskydd i framför allt äldre Windowssystem och dokumentens komplexa
struktur, där makrokoden inte är synlig när dokumenten öppnas, har nog
också bidragit. PowerShell, som på många sätt liknar skalen i Unix
(och numera finns tillgängligt som ett alternativt, fritt skal för
Unixliknande system), hade kunnat bli en ny favoritplattform för
skadlig kod, men det har begränsats av bättre filskydd i nyare
Windowssystem, i förening med att PowerShell som standard har körning av
skript avstängt på Windowsklienter och det krävs ett kommando,
Set-ExecutionPolicy, för att aktivera denna funktionalitet.

Det är ändå först under 2000-talet som de Windowsversioner som normalt
kommer förinstallerade med persondatorer fått möjligheter till
filskydd av det slag som funnits i exempelvis Unixsystem sedan
1960-talet, och ofta har denna funktionalitet inte utnyttjats
effektivt, på grund av problem med bakåtkompatiblitet, bristfälliga
kunskaper eller lättja. Den sistnämnda typen av problematik var
utbredd inom Unixvärlden innan angrepp som Morris 1988 tvingade fram
skärpning och förekommer fortfarande i det som kallas Internet of
Things, där enheterna ofta kör något inbäddat Unixliknande system
konfigurerat med obefintlig säkerhet. Ändå får det ses som ett
framsteg när dagens angripare, med ekonomiska motiv, tenderar att nöja
sig med att sprida länkar till trojanska hästar, som kräver manuell
aktivering av användaren: troligen har systemens barriärer förbättrats
så mycket att de sällan har något att vinna på att göra programmen
till självreproducerande virus eller maskar. Om så inte vore fallet
kunde vi drabbas av angrepp som var lika destruktiva för de drabbade
som dagens krypteringshästar *och* spreds lika effektivt (relativt
antalet uppkopplade datorer) som Morrismasken eller ILOVEYOU-angreppet
2000.

## Referenser

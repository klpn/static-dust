---
tags: datavetenskap
title: System för kollaps
author: Karl Pettersson
lang: sv
---

Vi har under flera decennier vant oss med att kunna få alltmer
kapacitet hos datorhårdvara till allt lägre priser. Dock kan vi kanske
inte räkna med att det skall fortsätta på det viset länge till. I
vissa avseenden, som processorernas klockfrekvens, har det redan skett
en uppbromsning. Vissa har även funnit det klokt att förbereda sig för
en framtid med kraftigt försämrad tillgång till kraftfull hårdvara.
Ett aktuellt exempel på detta är Collapse OS [@collapseos], ett
operativsystem byggt för att köras på Zilog Z80, en 8-bitars processor
från 1976, som användes i persondatorer i slutet av 1970-talet och
början av 1980-talet och sedan fortsatt att vara populär i inbäddade
system. Systemets skapare, Virgil Dupras, förklarar att han väntar sig
att vår komplexa distributionskedja för att bygga modern elektronik
kommer att kollapsa senast 2030, och att vi behöver ett system som vi,
när vi kört slut på modernare datorer och inte kan tillverka nya, kan
använda på improviserade maskiner, som vi fått löda ihop i frånvaro av
modern elektronikindustri [@collapseos_why]. Därför har systemet
gjorts för att även vara kapabelt att assemblera sig självt utan att
vara beroende av andra datorer. Det har stöd för olika typer av in-
och utenheter och har en editor byggd efter Unix ed.

Det har blivit en del diskussion om systemet [@collapseos_hnews;
@collapseos_reddit], som kastar visst ljus över vilka förutsättningar
som skall vara uppfyllda för att det skall vara någon nytta med ett
system som Collapse OS. En rimlig sammanfattning av dessa diskussioner
är nog att en sådan "Guldlockkatastrof", som en kommentator på Hacker
News kallar den, skall uppfylla följande villkor.

1. Det är brist på fungerande datorer med mer avancerad arkitektur än
Z80.
2. Det är brist på tekniska resurser för att reparera och tillverka
datorer med mer avancerad arkitektur än Z80.
3. Det finns inte tillgång till andra operativsystem som är lämpliga
att driva system baserade på Z80.
4. Det finns god tillgång till Z80-processorer.
5. Det finns god tillgång till resurser för att bygga, reparera och
köra system baserade på Z80-processorer (elektricitet, verktyg etc.).

Hur trolig är en situation där premisserna (1)–(5) är uppfyllda
tillsammans? Premiss (4) verkar relativt okontroversiell, då Z80
använts i en väldig massa olika system de senaste 40 åren.
Premiss (5) är beroende av en rad faktorer relaterade till kollapsens
omfattning, som inte har specifikt med elektronik att göra. I det
följande skall jag koncentrera mig på premisserna (1)–(3).
Om vår moderna elektronikindustri klappar ihop inom ett
årtionde, som Dupras tänker sig, innebär det inte att våra laptops
och smartphones blir oanvändbara över en natt. Men när hårdvaran
börjar gå sönder, kommer dess komplexitet göra att det blir svårt både
att reparera den och att ersätta den med ny hårdvara av samma typ.
Det kan också vara så att modern hårdvara har ganska kort livslängd,
bl.a.\ till följd av hög värmeutveckling. I så fall kan vi börja
nedgradera till äldre 32- och 64-bitars system, som ställts av
till följd av utvecklingen mot allt mer krävande mjukvara.

Nu finns det gott om fritt tillgänglig mjukvara, som går att använda
med litet äldre hårdvara. Exempelvis har vi äldre eller nedbantade
Linuxdistributioner och äldre versioner av andra Unixliknande system,
som de olika BSD-varianterna. Som exemplifieras av @Drake140119,
vilket jag tog upp i förra inlägget, är de kommandoradsverktyg som
finns där kraftfulla och effektiva, om de används rätt. En stor del av
de operativsystemkärnor som är viktiga idag kom i sina första
versioner under några få år på 1990-talet: Linux (1991), Plan 9 (kan
inte sägas vara vanligt som system men är den kontext som gett oss
sådant som UTF-8, 1992) NetBSD (1993), Windows\ NT (1993), FreeBSD
(1993), OpenBSD (1995), XNU (kärnan i Apples system, 1996). Under
denna tid kännetecknades en modern persondator av 32-bitars
arkitektur, med processorer som Intel 80386/80486, eller Motorola
68030/68040, och alla de ovannämnda systemen har initialt haft stöd
för sådana arkitekturer. Men dessa processorer är också mycket mer
komplexa än Z80 (en 80386DX har 275\ 000 transistorer, jämfört med
9000 i en Z80), vilket är Dupras huvudskäl att inte förlita sig på
dem. Om vi inte längre har tillgång till 32-bitars datorer, kommer det
drastiskt att försämra våra möjligheter att köra någorlunda moderna
operativsystem med drägliga prestanda.^[Om vi kan programmera en
arkitektur med ett Turingfullständigt språk, kan vi i princip skapa en
emulator för en annan arkitektur, men problemet blir drägliga
prestanda. @Grinberg2012 demonstrerar att det är möjligt att köra
Linux (Ubuntu) på ett 8-bitars system med hjälp av en egenutvecklad
emulator för ARM32, men det tar nästan en arbetsdag att starta upp
systemet och komma till textbaserad inloggning.]

Så, när vi inte ens har kvar några 386:or att använda, är premisserna
(1)–(3) uppfyllda? Ja, det finns fortfarande enklare arkitekturer mer
avancerade än Z80, som äldre typer av x86 (mestadels 16 bitar) och 68k
(hybrid 16/32 bitar), och en del personer på @collapseos_hnews och
@collapseos_reddit är inne på att det skulle vara mer fruktbart att
inrikta sig på sådana arkitekturer. Även om premisserna (1)–(2) är
uppfyllda, och vi inte har något mer avancerat än Z80, är premiss (3)
något tveksam. CP/M var ett vanligt förekommande operativsystem för
Z80, och dess kod har nu släppts. Kanske vore det ett alternativ att
utgå från detta i stället för att bygga ett nytt system
[@collapesos_iss52]. Det finns också nyare fria operativsystem för
Z80, som Fuzix, men de verkar, enligt vad Dupras säger i
diskussiontrådarna, fallera på att de inte kan assemblera sig själva
på ett Z80-system. Om vi sedan har tillgång till 16-bitars
arkitekturer blir det än mer tveksamt om det finns behov att utveckla
ett nytt system. Även om moderna Unixliknande system som sagt inte är
praktiska i sammanhanget, är t.ex.\ V7 Unix numera också fritt, och
det portades till tidiga x86- och 68k-arkitekturer [@wiki:v7unix]. Det
krävs nog ganska speciella omständigheter för att vi inte ens skall
kunna få igång tillverkning eller underhåll av sådana system,
samtidigt som premiss (5) fortfarande är uppfylld.

Det är också så att "brist" i premisserna är något relativt: vi kan
hamna i en situation där vi har tillgång till mer avancerade arkitekturer
än Z80, fast de är mer eller mindre sällsynta och dyrbara. I sådana
fall kan vi ha användning för Z80 (det är i princip inte så annorlunda
från situationen idag, där 8-bitars arkitekturer fortsatt att användas i
inbäddade system, där kraftfullare processorer vore onödiga). Men då
kanske vi ändå kan använda andra datorer för att programmera Z80-datorer
och kommer inte att ha så stort behov av ett *självassemblerande*
operativsystem som kan köras direkt på dessa.

## Referenser

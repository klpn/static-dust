---
tags: epidemiologi
title: Mottaglig befolkning
author: Karl Pettersson
lang: sv
---

Den senaste veckan har utvecklingen av COVID-19 varit toppnyhet varje
dag i svenska medier. Just nu hör Sverige, efter Tyskland och i nivå
med Belgien, Singapore och Norge, till de länder i världen som har
flest konstaterade fall utan att ha några dödsfall. Visst har många
av fallen konstaterats de senaste dagarna, men bidragande faktorer
till avsaknaden av dödsfall hittills i dessa länder kan även
vara omfattande testning, som fångar upp många lindriga fall, hög
kvalitet på sjukvården och en hög andel fall som smittats på resa
och är relativt unga och friska.

Ingen vet hur många som till slut kommer att drabbas av detta.
@Kelley200215 hänvisar till Harvardepidemiologen Marc Lipstich,
som sagt att det är troligt att det nya coronaviruset kommer att
smitta 40–70 procent av världens befolkning under detta år och
till andra forskare som kommit med liknande förutsägelser på 2/3
och 60–80 procent. Även den svenske forskaren Björn Olsen talar
om det "värsta scenariot", som han också säger sig "tro mest på", där
60–80 procent smittas globalt [@Pierrou200302].

Den förstnämnde Harvardforskaren har utvecklat sina synpunkter i en
Twittertråd [@Liptichtw200215]. Givet uppskattningar av $\mathcal{R}_0$ på 2–3
(vilket jag skrev om [den 28 januari](2020-01-28-oro.html)) skulle
enkla matematiska modeller med "överförenklade" antaganden förutsäga
80–90 procent drabbade. Med mer "realistiska" antaganden om kontakt
mellan människor och kanske årstidsvariationer i smittan kan dock
detta justeras ned litet, till 40–70 procent. Att en person smittas
innebär inte heller att hen nödvändigtvis får 38,5: Lipstich betonar
att vi inte vet hur stor andel av alla smittade som utvecklar symptom,
eller svåra symptom. Senare har han kvalificerat sig ytterligare till
40–70 procent av vuxna i en situation utan effektiv kontroll. På grund
av osäkerheten i skattningarna av $\mathcal{R}_0$ med fler lägre skattningar har
han nu i veckan justerat ned det intervall han anser "plausibelt" till
20–60 procent.

Vad är det för enkla matematiska modeller Lipstich hänvisar till?
Troligen SIR-modellen, där folk tänks kunna befinna sig i ett
av tre tillstånd vid en tidpunkt: mottaglig ("susceptible"), $S$,
infektiös, $I$, eller återställd ("recovered"), $R$. De kan
övergå från $S$ till $I$ och från $I$ till $R$, enligt
följande system av differentialekvationer, med befolkningen
normaliserad till 1.

$$\frac{dS}{dt}=-\beta I S$$
$$\frac{dI}{dt}=\beta I S-\gamma I$$
$$\frac{dR}{dt}=\gamma I$$

Här finns två parametrar, som båda är relaterade till den förväntade
tiden $D$ en person är infektiös. $\beta$ ger övergången från
mottaglig till infektiös enligt $\beta=\mathcal{R}_0/D$, och
$\gamma$ ger övergången från infektiös till återställd enligt
$\gamma=1/D$. Andelen mottagliga vid en tidpunkt, $S(t)$, kan
relateras till $\mathcal{R}_0$ och andelen återställda, $R(t)$, enligt.

$$S(t)=\exp[-\mathcal{R}_0(R(t)-R(0))]$$

I en befolkning där nästan alla är mottagliga i början av ett utbrott
kommer då $\mathcal{R}_0$ att vara avgörande för hur stor andel mottagliga som
återstår, $S_\infty$, och hur många som gått igenom sjukdomen,
$R_\infty$, när andelen infektiösa närmar sig 0 och epidemin tar slut.
$D$ är avgörande för hur snabbt detta går: ett högre tal, vilket ger
ett lägre värde på $\gamma$, gör att epidemin varar längre. Det går att
få $S_\infty$ genom att hitta $y$-skärningarna för
$y=\mathcal{R}_0(S_\infty-1)-\log(S_\infty)$: den $y$-skärning som är mindre än
1 motsvarar andelen som förblir icke infekterad även om ett utbrott kommer
igång [@Jones2019]. @Fig:sinfty visar $S_\infty$ för olika $\mathcal{R}_0$ i
intervallen 2–3, som alltså uppskattats för COVID-19, och 1,3–1,8 som
uppskattats för sänsongsinfluensa och olika influensapandemier
[@Biggerstaff2014]. Diagrammet kan återskapas med Julia genom att
klona [bloggförrådet](https://github.com/klpn/static-dust.git) och
köra `./sinfplot.jl` i underkatalogen `postdata/2020-03-07-mottag`.

![$S_\infty$ för varierande $\mathcal{R}_0$.](../images/sinfty.svg){#fig:sinfty width=100%}

$\mathcal{R}_0$-värden på 2–3 ger alltså $S_\infty$ på 5–20 procent, motsvarande
$R_\infty$ på 80–95 procent, vilket ungefär stämmer med det intervall
Lipstich anger för de enkla modellerna. Både Lipstich och t.ex.\ Björn
Olsen verkar vara eniga om att resultat från dessa modeller inte kan
köpas rakt av: det behövs en viss justering nedåt. Frågan är om
beräkningarna skall tas med en ännu större nya salt. Genom att använda
motsvarande beräkningar på SARS, med uppskattningar av $\mathcal{R}_0$ på 2–4
[@hdl10665-70863], hade vi 2003 kunnat förutsäga att över 80 procent
av jordens befolkning skulle smittas av detta. Nu har COVID-19 visat
sig mer livskraftigt än SARS, då vi har över 100\ 000 konstaterade
fall globalt i stället för 8000. Samtidigt har antalet nya fall av
COVID-19 i Kina varit på nedåtgående i veckor: de drygt 80\ 000 fallen
där inkluderar knappt 0,5 procent av befolkningen i Wuhan och drygt
0,1 procent i hela Hubei.^[Personen som ansvarar för underhållet av
många av de paket för Arch Linux, som jag använder för att framställa
denna blogg, bl.a.\ Pandoc, sitter i just Wuhan och har blivit hyllad
för att han håller det hela i rullning mitt i utbrottet
[@yan_reddit2002].] Förvisso har det skett med hjälp av drakoniska
åtgärder som kanske inte vore möjliga i många andra länder. Men även i
de andra länder som haft mest spridning hittills, som Italien och
Sydkorea, verkar det åtminstone som den exponentiella ökningen
av antalet fall bromsats den senaste veckan. När det gäller Sydkorea
finns uppskattningar att det effektiva $\mathcal{R}$-värdet sjunkit så att det
tangerar 1 [@cmmid_covid_tempvar].

Som jag skrev om i 28 januari-inlägget kan det vara så att COVID-19
har egenskaper som försvårar spridning i stor skala, som inte fångats
upp av tidiga $\mathcal{R}_0$-uppskattningar.^[I den mån $\mathcal{R}_0$-uppsakttningar i
studier över historiska influensor, som sammanfattas av
@Biggerstaff2014, tagits fram retrospektivt utifrån uppskattningar av
antalet drabbade är de av tveksam relevans när det gäller att bedöma
värdet av $\mathcal{R}_0$-uppskattningar och SIR-modeller när det gäller att
*förutsäga* omfattningen av utbrott.] Smittan kan spridas snabbt inom
t.ex.\ en vårdinrättning eller en familj, men den verkar ha svårt att
få fortfäste i nya grupper av tidigare friska människor i samhället:
vi ser spridda fall bland barn, men det finns inga rapporter om
utbrott i förskolor och skolor, som brukar vara fallet när influensan
härjar. Det kan vara värt att fortsätta hålla i minnet att inga
luftvägsvirus utom influensa A, och då ett begränsat antal subtyper av
denna, under den tid vi kan överblicka visat sig kapabla att orsaka
pandemier där flera procent av jordens befolkning smittas av ett nytt
virus under loppet av några månader.

## Referenser


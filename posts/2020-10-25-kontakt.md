---
tags: epidemiologi
title: Folk med kontakter
author: Karl Pettersson
lang: sv
---

De rapporterade fallen av COVID-19 har nu varit på uppåtgående i
Sverige och andra europeiska länder i åtskilliga veckor. Det är oklart
hur den fortsatta utvecklingen blir när det gäller antal fall,
belastning på vården och dödlighet. När fallen ökade snabbt tidigt i
våras gjordes det projektioner att majoriteten av olika länders
befolkningar skulle smittas, ett resultat som kunde uppnås genom att
stoppa in uppskattningar av $\mathcal{R}_0$ i enkla S(E)IR-modeller,
där individer går mellan facken S (mottaglig), E (smittad), I
(infektiös) och R (återställd), som jag skrev om [den 7
mars](2020-03-07-mottag.html) och [14 mars](2020-03-14-enkel.html).

Den fortsatta utvecklingen har inte varit så enkel. Förmodligen har
spridningen påverkats av både åtgärder för att begränsa den och
säsongseffekter, men det har också blivit ökat fokus på att
S(E)IR-modeller, tillsammans med antagandet om en initialt nästan
fullständigt mottaglig befolkning, inte är speciellt bra på att
beskriva spridningen av SARS-CoV-2. Det har blivit mycket diskussion om
heterogenitet både när det gäller mottaglighet och smittsamhet, vilket gör
utbrotten mer svårtförutsägbara och även kan påverka deras omfattning,
som jag skrev om [den 17 maj](2020-05-17-nytt.html) och
[26 maj](2020-05-26-spridd.html). Det har talats om spridningsmåttet $k$
som den "förbisedda variabeln", vid sidan av $\mathcal{R}_0$ som utgör
nyckeln till förståelse av pandemin [@Tufekci200930].

Samtidigt är det inte alltid klart vad implikationerna av sådan
heterogenitet är. De som tidigt förespråkade hårda åtgärder hävdade
gärna att viruset både tenderar att smitta en stor andel snabbt och
att dödligheten bland smittade, IFR, är relativt hög. Sedan har
heterogenitet använts för att argumentera både för att det är möjligt
att uppnå flockimmunitet, som åtminstone för en period skyddar mot nya
utbrott, med färre infekterade än vad som tidigare hävdats och för att
vi i stället skall satsa på att trycka ned smittan genom kontroll av
"superspridarhändelser".

Här är det viktigt att först skilja mellan olika slags heterogenitet
och sedan diskutera hur dessa kan vara korrelerade med varandra.
@Miller2012 beskriver den slutliga andelen infekterade i ett utbrott
för olika scenarion med heterogenitet i befolkningen. I en SIR-modell
för det enkla, homogena scenariot ges denna, andel $\pi$, som motsvarar
$\mathrm{R}(\infty)$ i en SIR-modell, av
$\pi=1-\exp(-\mathcal{R}_0\pi)$. Om exempelvis $\mathcal{R}_0=2{,}5$,
skulle alltså utbrottet närma sig ca 89 procent infekterade. I
scenariot med "superspridare", där smittspridningen är koncentrerad
till en mindre andel infekterade individer, men där dessa varken är
mer eller mindre mottagliga än andra, påverkas inte $\pi$ för ett
givet $\mathcal{R}_0$: alla individer löper samma risk att infekteras,
och det förväntade antalet överföringar per individ ges av
$\mathcal{R}_0$. Det är en annan sak att utbrotten kan bli mer
varierande i storlek i modeller som inte är deterministiska, och att
de kan bli lättare att kontrollera genom att rikta in sig på
superspridarhändelser [@Althouse2020].

Däremot påverkas epidemins storlek om mottagligheten varierar i
befolkningen, så att en individ är mottaglig till graden $x$ med
sannolikhet $p(x)$ och $\pi(x)$ är andelen av alla $x$-individer som
smittas. Generellt gäller då att andelen smittade i hela befolkningen,
$\bar\pi$, ges av $\bar\pi=\int_0^\infty\pi(x)p(x)\mathrm{d}x$, eller,
när andelen initialt infekterade närmar sig 0,
$\bar\pi=1-\int_0^\infty\exp(-x\bar\pi)p(x)\mathrm{d}x$ Om en viss
andel är fullt mottaglig och övriga inte mottagliga alls kommer $\pi$
för den delen av befolkningen att motsvara $\pi$ i den enkla modellen
för $\mathcal{R}_0$ skalat till denna andel, eller $\mathcal{R}$ i
början av utbrottet, t.ex.\ ca 45 procent av hela befolkningen för en
mottaglig andel på 50 procent och $\mathcal{R}$ på 2,5, eller
$\mathcal{R}_0$ på 5. Miller beskriver sedan fler scenarion,
bl.a.\ där mottaglighet korrelerar med smittsamhet, vilket skulle kunna
exemplifieras att personer benägna att orsaka superspridning även kan
vara mera benägna att smittas. Kanske har de svagare immunförsvar, så
de både smittas lättare och utsöndrar mer virus om de blir smittande,
eller har ett socialt beteende som påverkar dessa faktorer. Å andra sidan
kan det vara så att mer mottagliga individer blir mer sjuka och är mindre
benägna att sprida smittan vidare, säger Miller.

@montalbán2020seir beskriver SEIR-modeller för några specialfall av
detta, exempelvis "varierande mottaglighet", där individer har
mottaglighet på nivå $x$, som beskrevs ovan, och "varierande kontakt",
där $x$ både ger individers mottaglighet och deras benägenhet att
smitta andra. Specifikt härleder de tröskeln för flockimmunitet,
$\mathrm{HIT}$, där smittan avtar och nya utbrott förhindras, givet
att $x$ följer en gammafördelning med en formparameter $k$, där lägre
värden innebär större heterogenitet. Med varierande mottaglighet
gäller $\mathrm{HIT}=\mathcal{R}_0^{-1/(1+1/k)}$ och med
varierande kontakt $\mathrm{HIT}=\mathcal{R}_0^{-1/(1+2/k)}$.
@Fig:seir_var_susp nedan visar utvecklingen av en epidemi med
$\mathcal{R}_0=2{,}5$ och $k=0{,}25$ i SEIR-modellen med varierande
mottaglighet och @fig:seir_var_k_r730 visar utplaningen av epidemier
(andelen immuna, R, efter 730 dagar) med $\mathcal{R}_0=2{,}5$ och
varierande $k$, för dels varierande mottaglighet, dels varierande
kontakt. Övriga parametrar är $\delta=1/5$ (övergången från smittad
(E) till infektiös (I)), $\gamma=1/10$ (övergången från infektiös (I)
till immun (R)) och $\epsilon=10^{-5}$ (initial andel infekterade).
Diagrammen kan återskapas med Julia genom att klona
[bloggförrådet](https://github.com/klpn/static-dust.git) och köra
`./seir1025.jl` i underkatalogen `postdata/2020-10-25-kontakt`.

![SEIR med varierande mottaglighet med $\mathcal{R}_0=2{,}5$
och $k=0{,}25$.](../images/seir_var_susp.svg){#fig:seir_var_susp width=100%}

![$\mathrm{R}(730)$ i SEIR med varierande mottaglighet och kontakt och
$\mathcal{R}_0=2{,}5$ för olika
$k$.](../images/seir_var_k_r730.svg){#fig:seir_var_k_r730 width=100%}

Det är tydligt att modellerna med varierande kontakt ger lägre andel
infekterade för samma $\mathcal{R}_0$ och $k$ än de med enbart
varierande mottaglighet och att ökande $k$ innebär att de konvergerar
mot den enkla, homogena SEIR-modellen. Debatten kring olika strategier
för att hantera COVID-19 skulle nog förbättras om de som talade om
heterogenitet och $k$-värden blev bättre på att specificera om
heterogeniteten gäller mottaglighet eller spridning, och, om den
gäller båda, hur de korrelerar med varandra.

## Referenser

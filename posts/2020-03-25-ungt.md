---
tags: epidemiologi
title: Ungt försvar
author: Karl Pettersson
lang: sv
---

I förra inlägget noterade jag att riskfaktorerna för att drabbas av
svårartad eller dödlig COVID-19 tycks vara i stort sett desamma som
riskfaktorerna för aterosklerotiska kärlsjukdomar. Samtidigt finns
frågetecken när det gäller i vilken mån de grupper som inte drabbas
så hårt, framför allt barn och ungdomar, ändå infekteras och bidrar
till att sprida smittan vidare. @Bi2020 (fortfarande medRxiv-preprint)
har studerat 391 fall av infektion med SARS-CoV-2 i Shenzhen i Kina,
som identifierats dels genom symptomövervakning, dels genom provatagning
av kontakter till infekterade personer.

Bland fallen som identifierats genom symptomövervakning var 55 procent
män och bara 4 procent var under 20 år, men bland de kontakter som
visats infekterade var 72 procent kvinnor och 21 procent under 20 år.
Forskarna tänker sig att den senare gruppen är mer representativa för
spridningen av SARS-CoV-2 i samhället i stort, då nästan alla kontakter
provtagits. Samtidigt verkade smittsamheten anmärkningsvärt låg, med
ett $\mathcal{R}$-värde på bara 0,4, vilket de tänker sig skulle kunna
förklaras av att fallen isolerats och av att testerna har bristande
sensitivitet.

Det var också bland de under 20 år som konstaterats smittade en stor
andel (ca 30 procent) som inte hade feber. I åldersgruppen 20–29 år
var denna andel bara ca 10 procent, och den verkade inte förändras
mycket med stigande ålder, även om konfidensintervallen var ganska
breda. Andelen med svår sjukdom, definierat i termer av svårigheter
med andningen, chock och organsvikt ökade med stigande ålder och var
också högre bland män än bland kvinnor.

Som jag var inne på i förra inlägget kan det vara så att mycket av
spridningen i samhället passerat obemärkt genom att framför allt barn
och unga ofta får inga, eller mycket milda symptom. Det kan vara värt
att tänka på att det existerar flera andra coronavirus som länge
cirkulerat i stor skala bland människor och generellt orsakar lindriga
förkylningar, även om också de kan vara livshotande för sköra äldre
personer [@Patrick2006]. Vi kan jämföra med influensavirus, där många
i alla åldrar blir ordentligt sjuka vid säsongsinfluensa trots att det
då finns en viss korsimmunitet genom tidigare exponering från nära
besläktade virus. När ett, för en given befolkning, helt nytt
influensavirus kommer in kan det medföra hög dödlighet, även om
befolkningen består av unga, friska individer, som t.ex.\ sågs 1918,
där de äldre ändå tycks ha haft en viss grad av immunitet.

Kanske är det så att det vi ser nu helt enkelt är introduktionen av
ett nytt förkylningsvirus, en observation som gjorts av exempelvis
@mackaytw200324. Immunförsvaret hos barn är anpassat för att frekvent
stöta på nya smittämen och utveckla immunitet, och för dem kan
infektion med SARS-CoV-2 vara som att stöta på vilket som helst av de
andra cirkulerande coronavirusen för första gången. Unga vuxna i
20–40-årsåldern kan ofta få mer besvärlig influensaliknande sjukdom.
En sådan sjukdomsbild beskrivs av @Haveri2020, som redogör för det första
konstaterade fallet i Finland, en kinesisk kvinna i 30-årsåldern, som
utvecklat snuva (vilket i sammanställningar av konstaterade fall som
@who_china_covid_mission inte är något vanligt symptom), sökt vård
efter att någon dag senare fått hosta och 39 graders feber och blivit
symptomfri på en vecka. Ett annat exempel ges av en ung dam från
Uppsala, som vloggat om hur hennes make kommit hem från Österrike
smittad med SARS-CoV-2 och smittat ned henne [@Mach200317]. Som det
beskrivs fick båda en influensaliknande sjukdom som kunde skötas
hemma. Med stigande ålder och andra riskfaktorer ökar sedan risken för
allvarlig sjukdom.

En fråga i sammanhanget är vad som hände när de sedan länge cirkulerande
coronavirusen en gång i tiden introducerades i den mänskliga
populationen. Möjligen spreds de långsammare än SARS-CoV-2 på grund av
mindre resande och medförde färre fall av allvarlig sjukdom på grund
av färre äldre i befolkningen. Kanske kan vissa utbrott före 1900, som
beskrivits som influensapandemier [@potter2001], också ha varit
orsakade av andra luftvägsvirus, inklusive olika coronavirus.

@issit_covid_200319 redovisar antalet konstaterade fall och dödsfall i
COVID-19 i Italien uppdelat efter kön och ålder, i 10-åriga
åldersintervall upp till 80–89 år med 90– år som öppet intervall. Med
hjälp av uppskattningar av befolkningen i Italien 2020, tillgängliga
via @wpp2019, har jag utifrån detta uppskattat incidens och mortalitet
i *rapporterad* infektion, som visas i @fig:it_covid19. Diagrammet kan
återskapas med Julia genom att klona
[bloggförrådet](https://github.com/klpn/static-dust.git) och köra
`./it_covid19.jl` i underkatalogen `postdata/2020-03-25-ungt`.

![Incidens och mortalitet COVID-19 Italien.](../images/it_covid19.svg){#fig:it_covid19 width=100%}

Mortaliteten är obefintlig före 30 års ålder och ökar sedan brant
exponentiellt med stigande ålder upp till åtminstone 80–89 års ålder.
Ökningen verkar bromsas upp bland de allra äldsta, över 90 år:
möjligen kan det bero på att de dött av (eller med) COVID-19 utan att
ha provtagits och dödsfallen tillskrivits sådant som ospecifik
luftvägsinfektion eller hjärtsjukdom. I alla åldersgrupper där någon
mortalitet förekommer är den också högre bland män än bland kvinnor.
Incidensen är klart lägre bland barn och unga under 20 år än bland
vuxna (vilket som sagt kan spegla mildare sjukdomsbild, som lett till
att de inte testats, snarare än färre infektioner), men bland vuxna
ökar den sedan inte lika snabbt med åldern, speciellt inte bland
kvinnor. I åldersgrupperna över 50 år är även incidensen högre bland
män än bland kvinnor, men bland yngre vuxna är så inte fallet: i
gruppen 20–29 år kan incidensen möjligen vara något högre bland
kvinnor. Detta överensstämmer i stort sett med mönstret som ses för
sjukhusvård för influensa i Sverige, som jag skrev om [den 26 december
2017](2017-12-26-boost.html). Men allvarlig sjukdom verkar alltså vara
mer koncentrerad till de äldre vid COVID-19 än vid influensa, vilket
gör att det blir större fokus på den manliga överrisk som finns bland
dessa.

## Referenser

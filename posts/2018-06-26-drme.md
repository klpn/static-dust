---
tags: epidemiologi, datavetenskap
title: Dr. ME
author: Karl Pettersson
lang: sv
---

Dagens sommarpratare är Mouna Esmaeilzadeh, som beskrivs som "läkare,
hjärnforskare och entreprenör" och "[e]n av de ledande experterna på framtidens
hälsa" [@mesommar]. Hon berättar om hur hon arbetat som AT-läkare på Åland och
där stött på en man i 50-årsåldern med obotlig magcancer, som hon menar lätt
kunde ha räddats om han tagit ett blodprov som visat att han var infekterad med
bakterien som orsakar de flesta fall av magcancer (alltså *Helicobacter
pylori*) och fått antibiotika mot denna infektion. Hon hävdar att "7 av 10 i
västvärlden" dog av "hjärtinfarkt, stroke eller cancer" och att "majoriteten"
av dessa sjukdomar kunde "förhindras".^[Om det bygger på beräkningar med dödstal
betyder det att vi kan skapa en ny fördelning av livslängden, där folk kan dö
av samma sjukdomar, men i en högre ålder, som jag t.ex.\ exemplifierade i förra
inlägget.] Därför har hon grundat en klinik, som
går att på att använda "det senaste inom vetenskap och teknologi" för att
förhindra de ovannämnda sjukdomarna, med ett "helhetsgrepp", som innefattar att
"skanna kroppen" och göra "allt från genetisk kartläggning till analys av
livsstilsfaktorer". Hon menar att vi "om 10 år antagligen kommer att skratta åt
den tid då vi gick till doktorn när vi redan var sjuka".

Programmet har kommenterats av @manzoor180626. Hon påtalar en del problem med
de ovan refererade resonemangen: olika tester kan ge upphov till falskt
positiva resultat och föranleda potentiellt riskabla behandlingar, och
tillgänglig evidens visar på att generella hälsokontroller av friska inte leder
till minskad sjuklighet eller dödlighet (här hänvisas vidare till @CD009009).

Jo, sannolikt finns det också en övertro när det gäller möjligheten att få ut
värdefull information från avancerade, kostsamma tester utöver vad som kan fås
med enklare metoder. @petersson09 visar på att en enkel undersökning med data
som ålder, kön, familjehistoria av kranskärlssjukdom eller slaganfall och
rökning tillsammans med uppmätt blodtryck över 140/90 och mätning av midja/höft
kunde förutsäga insjuknande/död i kärlsjukdom lika bra som en SCORE-modell, som
bygger på att ålder, kön och rökning kombineras med systoliskt blodtryck och
kolesterol, och en utökad modell som kombinerar den enkla undersökningen med en
rad labbtester. För att återknyta till exemplet med magcancer har denna sjukdom
minskat kraftigt i den rika världen under lång tid. Viktiga faktorer bakom
detta är troligen att bättre livsmedelshygien lett till färre
*H.pylori*-infektioner, och att folk med magsår (som orsakas av samma bakterie)
fått bättre behandling. Kanske är dessa metoder mer kostnadseffektiva än att hålla
på och provta och antibiotikabehandla individer med asymptomatisk infektion: en
liten minoritet av dessa kommer att utveckla magcancer utan behandling, och
behandlingen medför risk för biverkningar och ökad antibiotikaresistens.

Vid fortsatt lyssning på dagens sommarprogram framgår att idéerna om utveckling
av förebyggande hälsovård är kopplade till allmänna tankar om att "utvecklingen är
exponentiell", men det framgår aldrig riktigt vad det är som utvecklas
exponentiellt. Lyssnaren uppmanas att tänka på vad som hänt med "mobiler och
Internet sedan millennieskiftet" och sedan föreställa sig vad som kommer att
hända med hälsa under detta sekel. Men exponentiell utveckling är något som
under de senaste decennierna kunnat observeras inom vissa snäva områden, som
vissa aspekter av datorhårdvara, enligt olika formuleringar av den s.k.\ Moores lag
[@wiki:mooreslaw]. Många bedömare inom området väntar sig att denna utveckling
snart kommer att ta stopp, men bortsett från detta går det att fråga sig vad
den har för relevans för utvecklingen när det gäller hälsa. Även om folk lever
allt längre på de flesta håll i världen går det t.ex.\ inte att se någon
exponentiell ökning av livslängden under de senaste decennierna.

En idé i programmet är att den framtida utvecklingen av hälsa skall understödjas av
utvecklingen av artificiell intelligens. Men om detta skall genomföras i stor
skala kräver det utveckling på mjukvaruområdet. Som jag diskuterade [den 10
december förra året](2017-12-10-ada.html) och [den 30
april](2018-04-30-rost.html) fortskrider inte utvecklingen där på samma sätt
som när det gäller hårdvaran. För snart en månad sedan publicerade en forskare
inom artificiell intelligens ett inlägg där han uttrycker farhågor om att vi är
på väg in i en ny AI-vinter [@piekniewski180528]. Det är en term som använts om
perioder då grusade förhoppningar på artificiell intelligens lett till minskade
investeringar i området. De senaste åren har fokus legat på "deep learning",
och de beräkningar som utförs av sådana system har ökat exponentiellt de
senaste åren, men deras användbarhet har inte ökat i motsvarande omfattning:
för system som AlphaGo Zero går en stor del av beräkningarna åt till att
simulera spelmiljöer för att få de väldiga datamängder som krävs, och sådana
datamängder är inte tillgängliga för problem utanför spelvärlden. Likaså vet vi
inte hur vi skall programmera självkörande fordon för att ge dem perception och
förmåga till adekvata reaktioner jämförbara med en människa, och en olycka med
dessa har redan kostat en fotgängare i Arizona livet.

Ett medicinskt exempel som tas upp i inlägget handlar om hur forskare basunerat
ut på Twitter att modeller baserade på deep learning nu kunde diagnostisera
lunginflammation utifrån röntgenbilder bättre än mänskliga radiologer (och att
det kanske var dags för de senare att se sig om efter nya jobb), fast senare
data med röntgen av ben tvärtom visade på att modellerna var sämre än
människorna på att hitta avvikelser.

@palme70 sammanfattar läget inom artificiell intelligens för snart ett
halvsekel sedan. Redan då fanns vad som kan beskrivas som en sorts chattbotar,
som kunde lura folk att de konverserade med en människa (som ELIZA, som skulle
låta som en psykoanalytiker). Men det framhålls samtidigt att datorn har svårt
när det gäller att känna igen likheter mellan saker som inte är exakt lika, för
att kunna klassificera dem under begrepp och associera med kända problem.
Moderna tekniker, som deep learning, har medfört förbättringar i detta
avseende, men frågan är om de kommer att ta oss mycket längre än vi befinner
oss idag utan nya genombrott.

## Referenser

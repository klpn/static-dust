---
tags: datavetenskap
title: Ohanterliga paket
author: Karl Pettersson
lang: sv
---

Datorsystem som kör Unixliknande operativsystem utmärker sig genom att de i
stor utsträckning använder sig av pakethanterare för att hålla reda på den
mjukvara som finns installerad. Det vanligaste är att paketen innehåller
mjukvara i binärt format, som har byggts från källkod med de verktyg som också
tillhandahålls av pakethanteraren. Om pakethanteraren konsekvent används för
att installera mjukvara går det att med ett kommando hålla
systemet uppdaterat med en uppsättning program som är gjorda för att inte komma
i konflikt med varandra, och risken att få in skadlig kod minskar. Det har
sagts att detta slags pakethantering är det största enskilda framsteg som Linux
medfört för industrin [@murdock070721].

Olika system har olika praxis för hur deras paketförråd hålls uppdaterade.
Vissa, som CentOS, är mer konservativa och kan ha relativt gamla
programversioner i paketen. Andra, som Arch Linux, satsar på att ha med de
senaste stabila versionerna. Den förra typen av system kan ofta passa bättre
för servrar, där det har hög prioritet att undvika driftstörningar till följd
av otillräckligt testade program. Jag har sedan 2013 använt Arch som primärt
system på de laptops där jag fått möjlighet att välja: det har kombinerat
uppdaterade programversioner med rimligt god stabilitet för ett personligt
system.

Nu i augusti har Julia, ett språk jag använt en del för dataanalys, kommit i
version 1.0 (efter att tidigare i legat på 0.x). Det har sin egen
pakethanterare, som installerar paket med funktionalitet för språket, oberoende
av systemet. En stor andel av alla paket som finns tillgängliga för Julia är
direkt eller indirekt beroende av Arpack, ett bibliotek skrivet i Fortran med
funktioner för egenvärdesproblem. Efter att jag installerat Julia 1.0 från
Archs paketförråd gick inga sådana paket att använda. Arpack går också att
installera från Archs paketförråd, men Julias nya system för pakethantering har
en funktionalitet, BinaryProvider, som laddar ned färdigbyggda binära
beroenden som behövs för Juliapaket och ignorerar motsvarande filer som redan
finns installerade i systemet.

Problemet i detta fall är att den färdigbyggda versionen av Arpack, liksom de
"officiella" binära versionerna av Julia för Linux, har byggts med GCC 7, och
Arpack är dynamiskt länkad med biblioteket `libgfortran.so.4`, medan
versionerna i Archs paketförråd är byggda med GCC 8, som använder
`libgfortran.so.5`. Jag kunde få Arpack att fungera i Julia genom att manuellt
kopiera Archversionen av Arpack till katalogstrukturen under Julias
pakethanterare. Det är tydligt att flera andra användare haft liknande problem
[@arpackjliss5]. Utvecklarna av BinaryProvider säger bara att de rekommenderar
de officiella binärversionerna av Julia över sådana som installerats via
systemets pakethanterare [@binaryproviss106]. Som motivering bakom systemet
anges att de vill undvika problem med föråldrade systembibliotek. Men i detta
fall handlar det om att Arch erbjuder bättre uppdaterade versioner än de
officiella Juliaversionerna, genom att de är byggda med en nyare (men
fortfarande stabil) version av GCC. Det är inte rimligt att ge upp fördelarna
med att hantera programvara via systemets pakethanterare i en sådan
situation.^[Att använda systemets pakethanterare är tydligen som att låta bli
att ta folk i hand i förkylningstider: en sund praxis som kan göra en utsatt
för skäll. I en tweet häromdagen  klagade en representant för Ungsvenskarna på att
företrädaren för Ung Vänster vägrat ta henne i hand vid en debatt, samtidigt
som hon i samma tweet skrev att hon hade feber vid just det tillfället
[@fricktw180831].]

Samtidigt är det klart att situationen med olika pakethanterare komplicerar
sådant som testning av mjukvara och kan vara problematisk inte minst för
vetenskaplig mjukvara, med behovet av reproducerbarhet hos resultat. Vissa har
föreslagit lösningar med ytterligare abstraktioner för att möjliggöra enhetlig
uppdatering av program och deras beroenden oberoende av operativsystemet
[@poettering140901]; jag vet inte vad som blivit av detta. Med dagens
situation, kunde inte Julia använda sig av systemets versioner så länge de inte
är äldre än de versioner som erbjuds av BinaryProvider (den strategi som
används av exempelvis @pypandoc), eller använda statisk länkning för de senare
(vilket @cheplyaka160909 förespråkar för vetenskaplig mjukvara i allmänhet)?

Det finns en del andra problem jag stött på i Julia 1.0; mitt
[Mortchartgen](https://github.com/klpn/Mortchartgen.jl) gav upphov till
segmenteringsfel vid kompileringen, som verkar vara relaterade till
PyCall-paketet [@pycall], som jag använder för att anropa Bokeh. Också när det
gäller PyCall har flera andra rapporterat liknande problem. Jag håller på att
skriva om Mortchartgen, så att funktionerna för att generera datatabeller för
diagrammen görs oberoende av själva skapandet av diagrammen (något jag tänkt
göra tidigare). Den förra funktionaliteten behöver inte anropa Python, och när
anropen till PyCall stängts av verkar det fungera bra.

## Referenser
